| প্রবাদ-প্রবচন | অর্থ |
| --- | --- |
| ইঁচোড়ে পাকা | অকালপক্ক; ইঁচোড় অবস্থায় কাঁঠাল পাকলে স্বাদ-গন্ধ কিছু থাকে না; সেইরকম অকালপক্ক ছেলের মুখে বিজ্ঞের মত কথাবার্তা শুনলে বিস্বাদ বিসদৃশ লাগে। |
| ইঁদুর চেনে না ভাগবত পুঁথি | নির্গুণ গুণীর কদর বোঝে না। |
| ইঁদুর গর্ত খুঁড়ে মরে সাপ এসে দখল করে১ | একদল কষ্ট করে অন্যদলে তার ফল ভোগ করে; তুলনীয়- 'উদবিড়ালে শিকার করে, খটাশ করে তিনভাগ'; 'কেউ মরে বিল ছেঁচে, কেউ খায় কৈ;। |
| ইঁদুর গর্ত খুঁড়ে মরে সাপ এসে দখল করে২ | দুর্বলের উপর সবলের অত্যাচার করে; প্রকৃতির নিয়ম হল- যোগ্যতমের জয়। |
| ইঁদুর ডুবন্ত জাহাজ ছেড়ে পালায় | মানুষ বিপদে পড়লে উপকৃতরা আগে তাকে ছেড়ে পালায়। |
| ইঁদুর বিড়াল দৌড় খেলা | পরস্পরকে টেক্কা দেওয়ার প্রতিযোগিতা; স্বার্থসিদ্ধির বা নিজের উন্নতির জন্য বেপরোয়া প্রতিযোগিতা। |
| ইকড়ি মিকড়ি চাম-চিকড়ি, চামের কাঁটা মজুমদার | আপাতঃ অর্থহীন অথচ অসাধারণ অর্থপূর্ণ শিশুদের একটি ছড়া (ড. মোহাম্মদ আমীন সাহেবের ব্যাখ্যা দ্রষ্টব্য) |
| ইক্ষু পিষ্ট হলেও মিষ্টত্ব ত্যাগ করে না | কোন অবস্থাতেই গুণী তার গুণ হারায় না। |
| ইঙ্গিতে বুঝলে মন কাজ হতে কতক্ষণ | মন পড়তে পারলে কাজ আদায় করতে বেশি দেরী হয় না। |
| ইচ্ছা আছে যার উপায়/পথ আছে তার | ইচ্ছা থাকলে কাজের উপায় বেরুবেই; যতই দুরুহ হোক-না-কেন উপায়জ্ঞের কাছে সবকাজই সহজসাধ্য মনে হয়; ইচ্ছুকের কাছে কিছুই অসম্ভব নয়; পাঠান্তর- 'ইচ্ছা থাকলেই উপায় হয়'; 'উপায় থাকলেই কার্যসিদ্ধি হয়'। |
| ইচ্ছা ঘোড়া হলে সব অভাবীরা তার ওপর চাপ'ত | ইচ্ছাতে পেট ভরে না; শুধু ইচ্ছা থাকলেই বৈতরণী পার হওয়া যায় না; পরিশ্রম চাই; সৌভাগ্যবানের ইচ্ছার সাথে পরিশ্রমের আগ্রহ থাকে। |
| ইচ্ছাকৃতভাবে যে তোমার দিকে একটা আঙুল বাড়ায় সে তোমার দিকে তার সমগ্র হাতও বাড়াবে- জিপসি প্রবাদ | যে সাহায্য করতে চায় সে মনেপ্রাণেই সাহায্য করতে চায়। |
| ইচ্ছার ভার বোঝা মনে হয় না | যার কাজ করার ইচ্ছা আছে সে আনন্দের সাথে কাজ করে; তার কাছে কাজ করাতে কষ্টবোধ হয় না। |
| ইজ্জত দৌলতে বজায় থাকে | অর্থই ইজ্জত পরিমাপের মাপকাঠি। |
| ইজ্জত যাওয়ার আগে প্রেস্টিজ যায়- রবীন্দ্রনাথ | ইংরাজীয়ানারপ্রতি প্রবলপ্রীতির বিরুদ্ধে কবিগুরুর বিদ্রুপোক্তি। |
| ইজ্জত যায়না ধুলে স্বভাব যায় না মলে | মানীর মান নষ্ট হওয়া যেমন কঠিন, বদলোকের স্বভাব পরিবর্তন হওয়াও তেমন কঠিন। দুটি চিরসত্য এক প্রবাদে বলা হয়েছে। |
| ইজ্জতের দাম লাখ টাকা | ইজ্জত হেলাফেলা করার বিষয় নয়। |
| ইট পড়লে পাটকেলও পড়ে | অন্যের ক্ষতি করলে নিজেরও ক্ষতি হয়; কারো সাথে দুর্ব্যবহার করলে প্রতিদানে দুর্ব্যবহার পেতে হয়; সমতুল্য- 'আঘাত করলে প্রত্যাঘাত খেতে হয়'; 'আয়না যেমুখ দেখে সেইমুখ দেখায়'; 'ক্রিয়ার প্রতিক্রিয়া আছে/থাকে'; 'চড় মারলে চড় খেতে হয়'; 'ধ্বনির প্রতিধ্বনি আছে/থাকে'; 'যেমন কর্ম তেমন ফল' ইত্যাদি; পাঠান্তর- 'ইটটি মারলে পাটকেলটি খেতে হয়'। |
| ইটে নাই ভিটে নাই বাইরে মর্দানী | ঘরে অন্ন নেই, বাইরে বাবুয়ানা; সমতুল্য- 'ফতো নবাব';<br><br>'ফতোবাবুর ফুটানি'; 'ভিতরে ছুঁচোর কীর্তন, বাইরে কোঁচার পত্তন' ইত্যাদি । |
| ইতরতাপশতানি যথেচ্ছয়া বিতর তাহে সহে চতুরানন, অরসিকেষু রসস্য নিবেদনম শিরসি মা লিখ মা লিখ মা লিখ | কবি দুঃখ করে বলেছেন- হে বিধাতা তুমি আমার অদৃষ্টে অন্য যতপ্রকার দুঃখ আছে লিখে দাও কিন্তু অরসিক লোকের কাছে রসের নিবেদনরূপ দুঃখ আমার অদৃষ্টে লিখিও না, লিখিও না, লিখিও না। |
| ইতর সন্তোষ প্রকাশ করে ব্যবহার মত | নীচমনোভাবাপন্ন লোকের ভালমন্দ বিচারের মাপকাঠি হল তার প্রাপ্তির পরিমাণ। |
| ইতিহাস হল বিজয়ীর লেখা বিজিতে সম্পর্কে একরাশ মিথ্যা ও কুৎসা | বিজয়ীরা ইতিহাস লেখে, পরাজিতরা নয়; পক্ষপাতমূলক দৃষ্টিভঙ্গি নিয়েই ইতিহাস রচিত হয়। |
| ইতো ভ্রষ্টস্ততো নষ্টঃ | এদিকও গেল ওদিকও গেল, কোনদিক আর রইল না; সমতুল্য- 'একুল ওকুল দুকল যাওয়া';পাঠান্তর- ইতো নষ্টঃ ততো ভ্রষ্টঃ। |
| ইন্দুর উই কুজন ভাল ভাঙ্গে তিনজন; সূঁচ সোহাগা সুজন ভাল করে তিনজন | ইঁদুর উই এবং অসাধুলোক সব নষ্ট করে; অপরপক্ষে সূঁচ সোহাগা এবং সাধুলোক সব ভালো করে। |
| ইন্দ্রোহপি লঘুতাং যাতি স্বয়ং প্রখ্যাপিতৈর্গুণৈঃ | স্বয়ং ইন্দ্রও যদি নিজের প্রশংসা করেন তবে তিনি লঘুত্বপ্রাপ্ত হন; নিজেকে যে বড় বলে সে বড় নয়। |
| ইল্লত যায় ধুলে. স্বভাব যায় মলে | জল দিয়ে ধুলে যেমন নোংরাস্থান পরিষ্কার হয়, তেমনি মৃত্যুর পর মানুষ কলঙ্কমুক্ত হয়; বিপরীত উক্তি-'ইল্লত যায় না ধুলে স্বভাব যায় না মলে'। |
| ইল্লত যায় না ধুলে স্বভাব যায় না মলে | জল দিয়ে ধুলে যেমন সব নোংরা যায় না, তেমনি স্বভাবও আমৃত্যু বদলায় না; সমতুল্য- 'অঙ্গারঃ শতধৌতেন মলিনত্বং ন মুঞ্চতি'; 'কয়লা ছাড়ে না ময়লা'; 'দুধ খাওয়ালেও সাপের বিষ কমে না'; 'দুধ ঢাললেও নিম নিষ্টি হয় না'; 'যার যা রীত ছাড়ে কদাচিৎ' ইত্যাদি। |
| ইসারায় দিশাহারা | প্রলোভনে বিভ্রান্তি। |
| ইস্তক জুতো সেলাই, নাগাদ/লাগাত চণ্ডীপাঠ | মুচির জুতাসেলাই থেকে ব্রাহ্মণের চণ্ডীপাঠ পর্যন্ত সব কাজ; সংসারের যাবতীয় ভালমন্দ কাজের কাজি। |
| ঈদের চাঁদ / ঈদকা যাঁদ | যে চাঁদ দেখার জন্য সমগ্র মুসলমানজগৎ উদ্গ্রীব থাকে অথচ সহজে দেখা পায় না; দুর্লভদর্শন; তুলনীয়- 'ডুমুরের ফুল'। |
| ঈশা বাস্যমিদং সর্বং যৎ কিঞ্চ জগৎ্যাং জগৎ। তেন ত্যক্তেন ভুঞ্জীথা মা গৃধঃ কস্য স্বিদ্ধনম্‌॥ (উপনিষদ) | ব্রহ্মাণ্ডে যা কিছু অনিত্যবস্তু, সবই ঈশ্বরের দান। ত্যাগের মধ্য দিয়ে ভোগ কর। কারও ধনে লোভ করো না। |
| ঈশানকোণের মেঘ | সঙ্কটের পূর্বাভাস |
| ঈশান কোণের মেঘে ঝড় ওঠে বেগে | উত্তর-পূর্ব কোণে মেঘ জমলে ঝড় অবশ্যাম্ভাবী। |
| ঈশ্বরই একমাত্র সত্য | সত্যই চরম, পরম ও শেষ কথা; সত্যকে ধ্যান করা উচিত; তুলনীয়- 'সত্যম্‌ পরম্‌ ধীমহি'। |
| ঈশ্বর ঈশ্বর করে যেই, তার ঘরে ভাত নেই | শুধু ভজনায় কার্যসিদ্ধি হয় না; ঈশ্বর কোথাও বলেন নি যে কাজ না করে ফল পাওয়া যায়। |
| ঈশ্বর করেন কাম, মানুষের বদনাম | আমরা যন্ত্র তিনি যন্ত্রী যেমন চালান তেমনি চলি; সুতরাং কোন দোষ হলে সেটা তাঁরই দোষ। |
| ঈশ্বর যদি করেন, কর্তা যদি মরেন তবে ঘরে বসে কীর্তন শুনবো | পরের বাড়ীতে কীর্তন শুনতে না পেরে এক আহাম্মক স্ত্রীলোকের খেদোক্তি; (এক মুখরানারী পরের বাড়ীতে কীর্তন শুনতে না গিয়ে বসার জায়গা না পেয়ে রেগে গিয়ে সকলকে শুনিয়ে বলে যে ঈশ্বরের ইচ্ছায় কর্তা অর্থাৎ স্বামী যদি মারা যায় তবে সে নিজের বাড়ীতে আসর বসিয়ে কীর্তন শুনবে; ক্ষুদ্র-অভিলাষের পূরণের জন্য কেউ যদি বেশি ক্ষতিস্বীকারের ইচ্ছা প্রকাশ করে তবে তারক্ষেত্রে এই প্রবাদ ব্যবহৃত হয়। |
| ঈশ্বর যখন দেন অল্প অল্প দেন /দু'হাত ভরে দেন | ভাদ্য প্রসন্ন হলে কল্যাণকর বিষয়গুলি পরপর আসতে থাকে; তুলনীয়- 'আল্লা যারে দেয় ছাদ ফুইড়া দেয়'; 'বিধি যখন মাপায় উপরি-উপরি মাপায়'; 'সৎকল্যাণপরম্পরা'। |
| ঈশ্বর যা করেন মঙ্গলের জন্যই করেন | ঈশ্বরের ইচ্ছা অনিচ্ছা আমাদের বোধগম্য নয়। তবে এই বিশ্বাস এই ভাবনা মনে রাখলে মন বিক্ষিপ্ত হয় না; মানসিক যন্ত্রণা থেকে মুক্তি পাওয়া যায়। |
| ঈশ্বরঃ সর্বভূতানাং হৃদ্দেশেহর্জুন তিষ্ঠতি | ঈশ্বর সর্বত্র বিরাজ করেন। |