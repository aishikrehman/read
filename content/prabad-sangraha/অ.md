| প্রবাদ-প্রবচন | অর্থ |
| --- | --- |
| অকণ্টকবিদ্ধ কি জানে কাঁটাফুটা কী? | সুখী মানুষ জীবনযন্ত্রণা কাকে বলে জানে না; সমতুল্য- 'কি যাতনা বিষে বুঝিবে সে কিসে কভু আশীবিষে দংশেনি যারে?' |
| অকর্মা নাপিতের ধামাভরা ক্ষুর | অক্ষমতার দুর্বলতা ঢাকতে অকর্মারা বেশি ভড়ং দেখায়; তুলনীয়- 'হরিনামে খোঁজ নেই স্ফটিকের রাঙা থোপ'; পাঠান্তর- 'অকেজো নাপিতের থলিভরা ক্ষুর'। |
| অকর্মারা সর্বদাই ক্ষুধার্ত | অকর্মারা একটি কাজই জানে শুধু বসে বসে খাওয়া। |
| অকস্মাৎ/বিনামেঘে বজ্রাঘাত | অপ্রত্যাশিতভাবে কোন বিপদের সংঘটন। |
| অকারণে কিছু হয় না | বিনাকারণে গাছের একটি পাতাও নড়ে ন; সমতুল্য- 'ধোঁয়া থাকলে আগুন আছে'। |
| অকারণে হৈ চৈ | অহেতুক চিন্তা; সমতুল্য-'মাথা নেই তার মাথাব্যাথা'। |
| অকালকুস্মাণ্ড১ | অকালে জাত চালকুমড়ার পূজায় বলি হয় না ভাবার্থে- অকর্মণ্য; অকেজো; কোন কাজের নয় ইত্যাদি। |
| অকালকুষ্মাণ্ড২ | পরিবারের অনিষ্টকারী সদস্য; (উৎসকাহিনী- গান্ধারী অকালে কুষ্মাণ্ডাকার এক মাংসপিণ্ড প্রসব করেন; এই মাংসপিণ্ড থেকে শতপুত্র জন্ম নেয়; শতপুত্রের কারণে কুরুবংশ ধ্বংস হয়।) |
| অকাল গেল সুকাল এল পাকল কাঁটাল কোষ, আজ বন্ধু ছেড়ে যাও, দিয়ে আমার দোষ | অসময়ে উপকৃত হয়ে নানা অজুহাতে সুসময়ে উপকারীকে অস্বীকার করা। |
| অকালমেঘ | অকালে মেঘ উদয়ের মত সম্পদ হঠাৎ আসে হঠাৎ চলে যায়। |
| অকালে/আকালে কী না খায় | অসময় বা দুর্ভিক্ষের সময়ে খাবারের বাচবিচার করা সম্ভব হয় না, যা হাতের কাছে পায় তাই খেতে বাধ্য হয়; সমতুল্য- 'প্রয়োজনীয়তা কোন নিয়ম মানে না'। |
| অকালে খেয়েছ কচু, মনে রেখ কিছুকিছু | সুখদুঃখমিশ্রিত জীবনের সুখের দিনগুলিতে দুঃখের দিনগুলি ভুলে যাওয়া ঠিক নয়। |
| অকালে না নোয় বাঁশ পাকলে করে ট্যাঁশট্যাঁশ | কাঁচা অবস্থায় বাঁশ না নোয়ালে পাকলে পরে কটকট শব্দ করে; শিশুকালে নীতিশিক্ষা না দিলে উত্তরকালে হাজার উপদেশ দিলেও তা বৃথা যায়। |
| অকালে বাড়ে সকালে মরতে | দ্রুত বৃদ্ধি দ্রুত মৃত্যু ডেকে আনে। |
| অকালের তাল বড়ই মিষ্টি | অকালে দুস্প্রাপ্য জিনিস পেলে তৃপ্তিবোধ মাত্রাতিরিক্ত হয়। |
| অকালের বাদল/বাদলা | অপ্রত্যাশিত বাধা। |
| অকুলীনোহপি শাস্ত্রজ্ঞো দৈবতৈরপি পূজ্যতে | কুলীনবংশে জন্মগ্রহণ না করলেও শাস্ত্রজ্ঞকে দেবতারা পর্যন্ত সমাদর করেন; সম্পর্কীত প্রবাদ-'কিং কুলেন বিশালেন গুণহীনস্তু যো নরঃ'। |
| অকৃতজ্ঞ মানুষ অপেক্ষা কৃতজ্ঞ কুকুর শ্রেয় | কুকুরের বিশ্বাসযোগ্যতা মানুষ থেকে অনেক বেশি; তুলনীয়- 'যতই মানুষকে দেখছি ততই কুকুরকে ভাল লাগছে'। |
| অকৃতজ্ঞের নরকবাস | অকৃতজ্ঞের কঠোর শাস্তি প্রাপ্য; সমতুল্য- 'আত্মপ্রচার করো না এবং অকৃতজ্ঞ হয়ো না'। |
| অকেজো নাপিতের থলিভরা ক্ষুর | 'অকর্মা নাপিতের ধামাভরা ক্ষুর'- দ্রষ্টব্য; পাঠান্তর- 'অকেজো মিস্ত্রির থলিভরা যন্ত্র'। |
| অকেজো বউ লাউ কুটতে দড় | যে কোন কাজ জানে না সে সহজ কাজটা আগে বেছে নেয়। |
| অকেজো মিস্ত্রি যন্ত্রের দোষ ধরে | অকর্মণ্যের অজুহাতের অভাব হয় না; সমতুল্য- 'নাচতে না জানলে উঠোনের দোষ; হিন্দি পাঠান্তর- 'নাচ না আওয়ে/জানে অঙ্গন টেরা'। |
| অকেজো মানুষের কথা বেশি কাজ কম | কাজে ফাঁকি দিতে বা অক্ষমতা ঢাকতে নানা অজুহাত দেখায়; ফলে বেশি কথা বলার প্রয়োজন হয়। |
| অকেজোর তিন কাজ বড়, ভোজন ক্রোধ নিদ্রা দড় | অকম্মারা তিনটি বিষয়ে বড় গুণধর- খায় বেশি; রাগ দেখায় বেশি; আর ঘুমায় বেশি। |
| অক্ষমের অজুহাত খাড়া | অক্ষমের অজুহাতের অভাব হয় না। |
| অখণ্ডিত রত্ন মেলে না | রত্ন একটি সম্পূর্ণ ধারণা। |
| অগভীর জলে সফরি ফরফরায় | অল্পবিদ্যানেরা সর্বদা বেশি বিদ্যার জাহির করে; সংস্কৃত পাঠান্তর- 'গণ্ডূষজলমাত্রেণ সফরী ফর্ফরায়তে'। |
| অগরমগর করনা | কিছু করা বা না করার পক্ষে নানা উক্তি দেখানো। |
| অগস্ত্যযাত্রা | চিরদিনের জন্য প্রস্থান; যে-যাত্রায় বিদেশযাত্রী আর ফিরে আসে না; (উৎসকাহিনী- সুমেরুপর্বতকে প্রদক্ষিণ করে ঘুরতে দেখে সূর্যকে বিন্ধ্যপর্বত বলে তাকেও যেন সে প্রদক্ষিণ করে; সূর্য তাতে অসম্মত হয়; বিন্ধ্যপর্বত ক্রুদ্ধ হয়ে নিজের আকার বৃদ্ধি ক’রে সূর্যের গতিপথ রুদ্ধ করে; জগৎ অন্ধকারাচ্ছন্ন হয়ে পড়ে; সকলে বিন্ধ্যপর্বতক সঙ্কুচিত হতে অনেক অনুরোধ করে; বিন্ধ্যপর্বত অসম্মত হলে সকলে বিন্ধ্যপর্বতের গুরু অগস্ত্যমুনিকে সমস্যার প্রতিকার করতে অনুরোধ করে; অগস্ত্যমুনি বিন্ধ্যপর্বতের কাছে উপস্থিত হলে বিন্ধ্য নতমস্তকে গুরুকে প্রণাম করে; গুরু তাকে আশীর্বাদ ক’রে বলেন, ‘বৎস, আমি দক্ষিণাপথে যাচ্ছি, যতদিন না আমি ফিরি তুমি এই অবস্থায় অবস্থান কর'; অগস্ত্যমুনি সেই যে গেলেন আর উত্তরাপথে ফিরলেন না; বিন্ধ্যও আর মাথা তুলতে পারল না; ভাদ্রমাসের পয়লা দিনে অগস্ত্যমুনি দক্ষিণে যাত্রা ক’রেছিলেন এবং আর ফিরে আসেন নি বলে মাসের প্রথমদিনে বিদেশযাত্রা নিষিদ্ধ।) |
| অগা লোকের কাজ ঝকমারি | অকাজের লোকেরা কাজের ক্ষেত্রে বিভ্রাট সৃষ্টি করে। |
| অগাধজলসঞ্চারী বিকারী ন চ রোহিত, গণ্ডূষজলমাত্রেণ সফরী ফর্ফরায়তে১ | অগাধজলে থেকেও রুইমাছের বিকার নেই অর্থাৎ অহঙ্কারী হয় না; অথচ অল্পজলে পুঁটিমাছ ফরফর করে গর্বে লাফায়। |
| অগাধজলসঞ্চারী বিকারী ন চ রোহিতঃ, গণ্ডূষজলমাত্রেণ সফরী ফর্ফরায়তে২ | জ্ঞানীপুরুষেরা জানে যে তারা অতি অল্প জানে; তাই তারা বিনয়ী হয়; কিন্তু অল্পজ্ঞানীরা মনে করে যেন তারা বড় বেশী জানে; তাই তারা অহঙ্কারী হয়। |
| অগুণ মানুষ গুণ না চিনে, মূষা না চিনে বিড়ালী; অপ্রেমী যে প্রেম না চিনে, কাঠ না চিনে কুড়ালী। | মানুষের চেতনার বড় অভাব; বুদ্ধিশুদ্ধি একটু কম। |
| অগুণস্য হতং রূপম | নির্গুণব্যক্তি রূপবান হলেও সেই রূপ বৃথা। |
| অগুরু চন্দন ফেলে চায় শেওড়া কাঠ, কোকিলের ধ্বনি ফেলে বানরের নাট | ভালো ছেড়ে মন্দের প্রতি মানুষের অযৌক্তিক আকর্ষণ থাকে; স্বভাবদোষে মানুষ মন্দের প্রতি আকৃষ্ট হয়। |
| অগ্নি, ব্যাধি ও ঋণ, রেখোনা তিনের চিন (চিহ্ন) | আগুন, ব্যাধি ও ঋণের শেষ রাখতে নেই; থাকলে এগুলি ক্রমশঃ বাড়তে থাকে; আগুন নিবিয়ে ফেলা, রোগ সারিয়ে ফেলা এবং ঋণ শোধ করে ফেলা আশু কর্তব্য। |
| অঘটন ঘটায় বিধি | বিধানকর্তা ভালমন্দ সব ঘটনার কারিগর। |
| অঘটনে স্বজন চেনা যায় | দুর্বিপাকে পড়লে প্রকৃত বন্ধু পাশে এসে দাঁড়ায়। |
| অঘটির (আদেখলা) ঘটি হল, জল খেতে খেতে প্রাণটা গেল | কোন জিনিসের প্রথম প্রাপক আনন্দের আতিশয্যে একটু বাড়াবাড়ি করে ফেলে; সমতুল্য-'অদন্তের দাঁত হলো, কামড় খেতে খেতে প্রাণটা গেল'। |
| অঙ্গারঃ শতধৌতেন মলিনত্বং ন মুঞ্চতি | কয়লা হাজার ধুলেও যেমন রঙ বদলায় না তেমনিই কুলোক কখনো কুপ্রবৃত্তি ছাড়ে না; সমতুল্য- 'ইল্লৎ যায় না ধুলে'; 'যা রীত ছাড়ে কদাচিৎ'; 'স্বভাব যায় না মলে' ইত্যাদি; বাংলা পাঠান্তর-'অঙ্গার হাজার ধুলেও ময়লা ছাড়ে না'। |
| অচিন্ত্যং হি ফলং সূতে সদ্যঃ সুকৃতপাদপঃ | পূণ্যরূপ বৃক্ষ তাৎক্ষণিক অভাবনীয় ফলদান করে। |
| অচেনা/অজানা বন্ধু থেকে চেনা/জানা শত্রু ভাল | অজানা বিষয় থেকে ক্ষতির আশঙ্কা বেশি থাকে। |
| অচেনা পথ আর জঙ্গল সমান অজানা জল আর জানা শ্মশান | এই চারটি বিষয় জীবনে চলার পথে বিপদের কারণ হতে পারে। |
| অজগরকা দাতা রাম | অজগর নিশ্চলভাবে এক জায়গায় পড়ে থাকে; মুখের কাছে খাবে এলে তবে খায়; তার খাবারের অভাব হয় না; রামই তার খাবার যুগিয়ে দেন; ভগবানই জীবের অন্নদাতা; তুলনীয়- 'অনাথো দেবরক্ষকঃ'; সমতুল্য- 'জিভ দিয়েছেন যিনি আহার যোগান তিনি'; বাংলা পাঠান্তর- 'অজগরের দাতা রাম'। |
| অজানা পথ আর জঙ্গল সমান, অজানা জল আর জানা শ্মশান | এগুলি হল ভয়ের কারণ। |
| অজাযুদ্ধে ঋষিশ্রাদ্ধে প্রভাতে মেঘডম্বরে দাম্পত্যকলহে চৈব বহ্বারম্ভে লঘুক্রিয়া | অজার লড়াই, ঋষির শ্রাদ্ধ, সকালের মেঘগর্জন ও দাম্পত্যকলহে প্রথমে একটু বাড়াবাড়ি হয় তবে শেষে ফল সামান্যই হয়। |
| অজার যুদ্ধে আঁটুনি সার | ছাগল অন্য ছাগল দেখলে দূর থেকে লাফিয়ে আসে; কিন্তু সামনে এলে ভুলে যায়; আড়ম্বরপূর্ণ আয়োজনে ফললাভের সম্ভাবনা সামান্য হলে প্রবাদটি বলা হয়। |
| অজুহাত মিথ্যার চেয়ে খারাপ | অজুহাত মিথ্যাকে রক্ষা করে। |
| অজীর্ণে ভোজনং বিষমং | হজমের আগে পুনরায় ভোজন বিষতুল্য। |
| অজীর্ণে ভেষজং বারি; জীর্ণে বারি বলপ্রদম্ | বদহজমের একমাত্র ওষুধ জল; দুর্বলকে জল শক্তি যোগায়। |
| অজ্ঞতাই ভক্তি করে, ভক্তি হলো অজ্ঞতার কন্যা | অজ্ঞান ও ভয় থেকে মানুষের মনে ভক্তিভাবের উদয় হয়। |
| অজ্ঞাতকুলশীলস্য বাসো দেয়ো ন কস্যচিৎ | কখনো অচেনা লোককে গৃহে স্থান দিতে নেই। |
| অজ্ঞানতা শ্রেষ্ট দারিদ্র্য | অজ্ঞানের সারাজীবনটা বৃথা যায়; অজ্ঞানের মত দীন আর কেউ নয়। |
| অজ্ঞান বন্ধু থেকে জ্ঞানী শত্রু অনেক ভালো | বন্ধু হলেও অবোধের কাছ থেকে ক্ষতির আশঙ্কা বেশি থাকে। |
| অজ্ঞানে আকস্মিক ও দৈব ঘটনার যুক্তি খাড়া করে | কিছুই আকস্মিক নয়; অকারণে কিছু হয় না; ব্যাখ্যায় অক্ষম হলে লোকে দৈবের দোহাই দেয়; সমতুল্য-'পরুষ্কারেণ বিনা দৈব ন সিদ্ধতি'; বিরুদ্ধ উক্তি- 'ভাগ্যং ফলতি সর্বত্র ন চ বিদ্যা ন পৌরুষম্'। |
| অজ্ঞানে করে পাপ জ্ঞান হলে মনস্তাপ | শিশুবয়সে না বুঝে দোষত্রুটি হয়; বড়বয়সে জ্ঞান হলে সেগুলি শুধরে নেওয়া যায়; কিন্তু জ্ঞানকৃত পাপ কখনো খণ্ডায় না; পাঠান্তর- অজ্ঞানে করে পাপ জ্ঞান হলে সরে; সজ্ঞানে করে পাপ সঙ্গে সঙ্গে ফেরে'। |
| অজ্ঞানে আগামীকালের জন্য অপেক্ষা করে, জ্ঞানী আজরাত্রের মধ্যেই কাজ শেষ করে। | জ্ঞানীরা অনিশ্চিতের মধ্যে থাকে না; তুলনীয় উক্তি- আগামীকাল আর আসে না'; 'কাল করলে আজ নয় কেন, আজ করলে এখন নয় কেন'। |
| অজ্ঞানে বাপান্ত করে জ্ঞানবানে তাই কি ধরে? | অজ্ঞরা কিছু দোষ করে ফেলতে পারে; জ্ঞানীরা সেই দোষ ধরে না; তুলনীয়- 'নীচ যদি উচ্চ ভাষে সুবুদ্ধি উড়ায় হাসে'। |
| অজ্ঞানের কানদুটো ছোট ও জিভটা বড় হয় | অজ্ঞানেরা শোনে খুব কম, কিন্তু কথা বলে বড় বেশি। |
| অজ্ঞানের কালে জানে না, অমানুষের কালে মানে না | শিশুরা বুঝতে পারে না বলে দোষ করে; বয়স্করা কিন্তু দোষকে অগ্রাহ্য করে; অপকর্মকে অপকর্ম বলে স্বীকার করে না; মানুষের স্বভাবই হল দোষ করা; স্বভাবদোষে মানুষ অপকর্ম করে। |
| অতি অস্পষ্ট কালির লেখাও উৎকৃষ্ট স্মরণশক্তি থেকে বেশি উজ্জ্বল | স্মৃতিশক্তি বড়ই দুর্বল; লেখা কিন্তু চিরস্থায়ী। |
| অতি আশ সর্বনাশ | অতি আশা প্রবঞ্চনা করে; বেশি লোভ করলে বেশি ক্ষতি হওয়ার সম্ভাবনা থাকে; সমতুল্য- 'অতি লোভে তাঁতি নষ্ট';'খাচ্ছিল তাঁতী তাঁত বুনে কাল হল তার এঁড়ে/হেলে গরু কিনে' ইত্যাদি; পাঠান্তর- 'অতি আশায় মরে চাষা'। |
| অতিকথায় বার্তা নষ্ট | বাকচাতুর্যে মূলবক্তব্য হারিয়ে যায়; সমতুল্য- 'ভাষা ভাব লুকায়'। |
| অতি ক্ষুধা যার হাড় কাটা তার | বেশি খেলে শরীর নষ্ট হয়। |
| অতিগর্জনে/মেঘে ফোঁটাবৃষ্টি | হাঁকডাকওয়ালারা কাজের বেলায় অষ্টরম্ভা; অকর্মারা বকে বেশি; যে বেশি বকে সে কাজ অষ্টরম্ভা। |
| অতি ঘরন্তী না পায় ঘর অতি বরন্তী না পায় বর | ভাগ্যদোষে অতি নিপুণা ঘরণীও সংসার পাততে পারে না এবং পতিকর্তব্য সম্পর্কে শিক্ষাপ্রাপ্তা বরাঙ্গনাও বর পায়। |
| অতি চতুরের ভাত নেই, অতি সুন্দরীর ভাতার নেই | বেশি চালাকের অন্ন জোটে না, বেশি সুন্দরীর বর জোটে না; বাছবিচারে সময় চলে যায়; তুলনীয়- 'অতি চালাকের গলায় দড়ি'। |
| অতি চালাকের গলায় দড়ি | বেশি চালাকি করে অপরকে ঠকাতা চাইলে নিজেকেও বিপদে পড়তে হয়। |
| অতি চালাকের গলায় দড়ি, অতি বোকার পায়ে বেড়ি | বেশি চালাক ও বেশি বোকা- উভয়ই বিপদে বেশি পড়ে; অতি ভাল ভাল নয়। |
| অতি চেনার কদর নেই | সহজলভ্য জিনিসের মূল্য নাই; সমতুল্য- 'গেঁয়ো যোগী ভিখ পায় না। |
| অতি জ্বালে ব্যঞ্জন নষ্ট | বেশি জ্বাল দিলে দ্রব্যগুণ নষ্ট হয়; কোন কিছুতেই বাড়াবাড়ি ভাল নয়। |
| অতিথির্বালকশ্চৈব রাজা ভার্যা তথৈবচ, অস্তি নাস্তি নয়া জানন্তি দেহি দেহি পুনঃপুনঃ | অতিথি, বালক, রাজা ও পত্নী- এরা আছে কি নেই বিবেচনা করে ন, কেবল বলে দাও দাও। |
| অতিথি সর্বময় গুরুঃ/পূজ্যঃ | অতিথি গুরুর মতই পূজনীয়; তুলনীয়- 'সর্বদেবময়োহতিথি'। |
| অতিদর্পে হতা লঙ্কা | অহংকার করলে পতন অনিবার্য; সমতুল্য- 'অত্যুচ্চায় পতনায়'; 'সর্বমত্যন্তমগর্হিতম'। |
| অতি দর্পে হতা লঙ্কা, অতিমানে চ কৌরবাঃ, অতিদানে বলির্বদ্ধঃ সর্বমত্যন্তম গর্হিতম্ | অতিরিক্ত অহঙ্কারে লঙ্কা বিনষ্ট হয়; অতিরিক্ত অভিমানে কৌরবেরা বিনষ্ট হয়; অতিরিক্ত দানে বলি বামনের কাছে বন্দী হয়; কোনকিছুতে বাড়াবাড়ি ভালো না; মাত্রাতিরিক্তের পরিণাম সুখকর হয় না। |
| অতি দানে বলির পাতালে হল ঠাঁই | অতিরিক্ত দান করতে গিয়ে বলি বামনের কাছে বন্দী হয়; সৎকাজে নিয়োজিত ব্যক্তি অন্যের কৌশলে ভোগান্তির শিকার হয়; সুতরাং অতিশয় কিছু ভালো নয়। |
| অতি পীরিত যেখানে অতি বিচ্ছেদ সেখান | পীরিত বেশি হলে তাড়াতাড়ি বিচ্ছেদের আশঙ্কা থাকে। |
| অতি পীরিত যেখানে, নিত্য যাবে না সেখানে; যদি যাবে নিত্যি, ঘটবে একটা কীর্তি | যেখানে ভালোবাসা গভীর শেখানে প্রতিদিন না যাওয়াই ভালো; তা না হলে কলঙ্ক বা বিরোধ ঘটতে পারে। |
| অতিপ্রেমে অমিত বিচ্ছেদ | যেখানে ভালোবাসার বাড়াবাড়ি সেখানে বিচ্ছেদবেদনাও তীব্র হয়; সম্পর্কীত প্রবা্দ- 'যতহাসি ততকান্না, বলে গেছে রামসন্না(শর্মা)'। |
| অতিবড় ঘরণী না পায় ঘর, অতিবড় সুন্দরী না পায় বর | বেশি বাছাবাছি করতে গিয়ে প্রায়শঃ ঘরকন্নার কাজে অতিনিপুণা নারীর স্বামীর ঘর এবং বরাঙ্গনার বর জোটে না। কোনবিষয়ে অনন্যসাধারণ হলে সবসময় তার জুড়ি খুঁজে পাওয়া যায় না। |
| অতিবড় সোদর (সহোদর ও সহোদরা) তিনদিন করবে আদর | যত প্রীতির সম্পর্কই হোক না কেন তার কাছ থেকে অতি পাওয়ায় আদর ক্রমশঃ কমতে থাকে। |
| অতিবাড় বেড়ো না ঝড়েতে উড়াবে, অতি ছোট হয়ো না ছাগলে মুড়োবে | অহঙ্কার বেড়ে গেলে পতন হবেই; আবার বেশি বিনীত হলেও উপেক্ষিত হবে; সুতরাং চরমপন্থা নয়, মধ্যপন্থাই শ্রেষ্ঠপন্থা; তুলনীয়- 'অত্যুচ্ছায় পতনায়'; পাঠান্তর- 'অতি বাড় ভাল নয়'। |
| অতিপরিচয়ে দোষ ব্যক্ত | অন্তরঙ্গতায় লুকানো দোষ প্রকাশ হয়ে পড়ে। |
| অতিপরিচিতি উপেক্ষার জন্ম দেয় | কোন বিষয় বেশি পেলে তার প্রতি আকর্ষণ, আগ্রহ কমে। |
| অতিবুদ্ধির কোমরে/গলায়/হাতে দড়ি, অতি বোকার পায়ে বেড়ি | অতিচালাকি করতে গিয়ে মানুষ মরে;একইভাবে অতিবোকামির জন্য মানুষ ক্ষতিগ্রস্ত হয়; সুতরাং বেশি বাড়বাড়ি কখনো ভালো নয়। |
| অতিবুদ্ধির হা-ভাত | চালাকি করতে গিয়ে অস্থিরতার কারণে ভাত যোগাড় করতে ব্যর্থ হয়; সুতরাং ভাল নয় অতিশয়। |
| অতিভক্তি চোরের লক্ষণ১ | ভক্তির আতিশয্যে গোপন উদ্দেশ্য প্রচ্ছন্ন থাকে; অসঙ্গতমাত্রায় কিছু করলে স্বাভাবিকভাবেই মনে সন্দেহ জাগে; সমতুল্য- 'কেশব, গোপাল, হরিহরি, হরহর'। |
| অতিভক্তি চোরের লক্ষণ২ | খারাপ উদ্দেশ্য প্রকাশ হয়ে যাওয়ার ভয়ে সাধু সাজার চেষ্টা। |
| অতি ভালো, ভালো নয় | সব বাড়াবাড়িই শেষপর্যন্ত বিপদ ডেকে আনে; সমতুল্য- 'অল্প আগুনে গা গরম হয়; বেশি আগুনে ঘর পোড়ে'; 'সর্বম্‌ অত্যন্তম্‌ গর্হিতম্‌' ইত্যাদি। |
| অতিভুক্তিরতীবোক্তিঃ সদ্য প্রাণাপহারিণী | অতিরিক্ত ভোজন ও বাচালত্য সদ্য প্রাণনাশক। |
| অতিমন্থনে বাসুকীর বিষ | উৎসকাহিনী-ক্ষীরোদসাগর মন্থনে প্রথমে অমৃত ওঠে; কিন্তু অমৃত নিয়ে দেবাসুরে ঝগড়া শুরু হলে দ্বিতীয়বার সমুদ্রমন্থন করা হয়; এবার ওঠে বিষ; কোন ভালদ্রব্য নিয়ে বেশি ঘাটাঘাটি করলে দ্রব্যগুণ নষ্ট; অনেকসময় বারবার শোনা ভালকথাও মন্দ মনে হয়; সমতুল্য- 'লেবু চটকালে তেতো হয়'; পাঠান্তর- 'অতিমন্থনে বিষ উঠে'; 'অতিমন্থনে মিঠা তিতা'। |
| অতিমেঘে অনাবৃষ্টি/ফোঁটাবৃষ্টি | বেশি মেঘ জমলে বৃষ্টি না হওয়ার সম্ভাবনা থাকে; আড়ম্বর বেশি হলে কাজ ভাল হয় না; সমতুল্য-'অতি গর্জনে অনাবৃষ্টি/ফোঁটাবৃষ্টি'; 'অধিক গর্জনে অল্পবর্ষণ';'অনেক গর্জনে ফোঁটাবৃষ্টি' ইত্যাদি। |
| অতিযত্নে মরণফাঁদ | বেশি যত্ন নিলে শরীরের রোগ-প্রতিরোধ ক্ষমতা হ্রাস পায়; সম্পর্কীত প্রবাদ- শরীরের নাম মহাশয়; যা সহাইবে তাই সয়'। |
| অতির কিছুই ভাল নয় | দান, দয়া, প্রেম, মান ইত্যাদি কোন গুণাবলীও মাত্রাতিরিক্ত হলে সেটা ভাল হয় না। |
| অতিলোভে তাঁতি নষ্ট | বেশি লোভ করলে নিজেরই ক্ষতি হয়; সর্বস্ব খোয়ানোর আশঙ্কা থাকে; বেশি বাড়াবাড়ি ভাল নয়; (উৎসকাহিনী- এক রাজার এক গরু ছিল; একদিন দুধ দিতে দুরন্তপনা করায় রাজা বলেন, 'কাল সকালে উঠে যার মুখ দেখব তাকেই গরু দিয়ে দেব'; পথ চলতি এক তাঁতী কথাটা শুনতে পায়; লোভী তাঁতী ঘরে ফিরে সারাদিন ধরে ঘরে যত সূতা ছিল তা দিয়ে দড়ি বানিয়ে পরের দিন সকালবেলা রাজদরবার উপস্থিত হয়ে রাজাকে গরুটি দিতে বলে; ক্রোধে রাজা দ্বারী দিয়ে তাকে পিটিয়ে বিদায় করেন; তাঁতীর গরুতো পাওয়া হল না পরন্তু বেজায় মার খেল এবং সম্বল সব সূতা হারাল); সমতুল্য- 'অতি আশ সর্বনাশ';'অতি আশায় মরে চাষা'; 'খাচ্ছিল তাঁতী তাঁত বুনে কাল হল তার এঁড়ে গরু কিনে' ইত্যাদি। |
| অতি লোভো ন কর্তব্যঃ, লব্ধং নৈব পরিত্যজেৎ | বেশী লোভ করতে নেই; আবার পাওয়া জিনিসও ছাড়তে নেই। |
| অতিশয় ভালো নয় বুদ্ধি হলেই পড়তে হয় | বেশি বুদ্ধি হলে পতন অনিবার্য; সমতুল্য- 'অতি চালাকের গলায় দড়ি'। |
| অতি সাধ অতি বিষাদ | বেশি আশা পূর্ণ না হলে মনে বিষাদে ভরে যায়; ক্রিয়ার সমান প্রতিক্রিয়া |
| অতি সোদর হয় গালে তুলে দেয়, টিকলেতো/গিললেতো হয় | ভাই বলে কেউ যদি তোমার মুখে মিষ্টি তুলে দেয়, সেটা গিলতে না পারলে কোন লাভ নেই; ব্যবহার করতে না জানলে কোন বস্তু নিয়ে লাভ নেই। |
| অতীত থেকে শিক্ষা নাও, ভবিষ্যতে ভুল হবে না | অতীতকে জানলেই ভবিষ্যৎ জানা যায়। |
| অতীতকে শুধরানো যায় না | অতীতকালে ফিরে যাওয়া যায় না; সমতুল্য- 'গতস্য শোচনা নাস্তি', 'যা গেছে তা গেছে' ইত্যাদি। |
| অতুভুক্তিরতীবোক্তি সদ্যঃ তীব্র প্রাণাপহারিণী | অপরিমিত আহারে স্বাস্থ্যনাশ হয়। |
| অতৃণে পতিত বহ্নিঃ স্বয়ামেবোপশাম্যতি | ঘাসহীনস্থানে আগুন পড়লে আপনাহতেই নিভে যায়। |
| অত্তাস কুত্তা বত্তাস ভূঁকৈ | ভীতু কুকুর বাতাসের শব্দে ভয় পেয়ে ঘেউঘেউ করে;অনাবশ্যক ভয় পেয়ে ভীতু লোকেরা চিৎকার জুড়ে দেয়; সমতুল্য- 'ঘরপোড়া গরু সিঁদুরে মেঘ দেখলে ভয় পায়'। |
| অত্যুচ্ছায়ঃ পতনায়ন্তে/পতনহেতুঃ | বেশি বাড়লে পতন অনিবার্য; অতিবাড় পতনের কারণ; সমতুল্য- 'অত দর্পে হত লঙ্কা'; 'সর্বমত্যন্তমগর্হিতম'; পাঠান্তর- 'অত্যুচ্চায়ঃ পতনায়'; 'অত্যুচ্চায়ো পতনহেতুঃ'। |
| অদন্তের দাঁত হলো, কামড় খেতে খেতে প্রাণটা গেল | শিশুর দাঁত উঠলে কামড়ে পাগল করে দেয়; কোন নতুন দ্রব্য পেয়ে অত্যধিক ব্যবহার করলে এই প্রবাদটি ব্যবহৃত হয়; সমতূল্য- 'অঘটির ঘটি হল, জল খেতে খেতে প্রাণটা গেল'। |
| অদন্তের হাসি দেখতে ভালোবাসি | দন্তহীন বৃদ্ধ-বৃদ্ধাদের হাসি দেখে কৌতুকে এই প্রবাদটি বলা হয়। |
| অদাতা বংশদোষেণ কর্মদোষাদ্ দরিদ্রতা, উন্মাদো মাতৃদোষেণ পিতৃদোষেণ মূর্খতা | বংশদোষে কৃপণ, কর্মদোষে দরিদ্র, মাতৃদোষে পাগল এবং পিতৃদোষে মূর্খ হয়। |
| অদৃষ্টে করলা ভাতে, বীচি কচকচ করে তাতে; পড়ল বীচি বুড়োর পাতে | ভাগ্যে লেখা থাকলে দুর্ভোগ পোহাতে হবেই; দুখীর ভাগ্যে সুখ লেখা নেই। |
| অদৃষ্টের কিল ভূতেও কিলোয় | অদৃষ্ট খারাপ হলোে নির্বিচারে সবাই ভোগায়; পাঠান্তর- 'অদৃষ্টের কিল পুতেও (ছেলে) কিলোয়'। |
| অদৃষ্টের ফল কে খণ্ডাবে বল | কপালের লিখন কেউ খণ্ডাতে পারে না; কপালে যা লেখা আছে তা ঘটবেই; সমতুল্য- 'নিয়তিঃ কেন বাধ্যতে'; বিরুদ্ধ উক্তি- অদৃষ্টের ফের কাপুরুষের উক্তি; পাঠান্তর- 'অদৃষ্টের লিখন না যায় খণ্ডন'। |
| অদ্য ভক্ষ্য ধনুর্গুণ১ | গল্পের শিয়ালের মত না ভেবে কাজ করা; অদূরদর্শিতার লক্ষণ; বিচারবিবেচনা না করে কাজ করলে বিপদ অনিবার্য। |
| অদ্য ভক্ষ্যো ধনুর্গুণ২ | ঘরে অন্নাভাব; দুর্ভিক্ষের করাল ছায়া; সমতুল্য- 'আজকের খেয়ে নেড়া নাচে'। |
| অধনশ্চ/অধনেন ধনং প্রাপ্য তৃণবন্মন্যতে জগৎ | নির্ধনের ধন হলে সে সকলকে তৃণজ্ঞানে তুচ্ছ করে; অর্থের সামর্থ হলোে অহঙ্কারে অধমের মাটিতে পা পড়ে না। |
| অধমা ধনমিচ্ছতি ধনং, মানং চ মধ্যমা, উত্তমা মানোমিচ্ছন্তি মানং মানো হি মহতাং ধনম | অধম ধন চায়, মধ্যম ধন ও মান চায়; উত্তম শুধু মান চায়। |
| অধরেস্বমৃতং হি যোষিতাং হৃদি হলাহলমেব কেবলম | রমণীদের অধরে অমৃত কিন্তু হৃদয়ে বিষ থাকে। |
| অধর্মবিষবৃক্ষস্য পচ্যতে স্বাদু কিং ফলম? | অধর্মরূপ বিষবৃক্ষে কী স্বাদু ফল ফলে? |
| অধর্মের পথ বড়ই পিচ্ছিল | অধর্মের পথে চলতে গিয়ে একবার পড়লে সোজা হয়ে দাঁড়ানো কঠিন; নরকের দ্বার থেকে আর ফেরা যায় না। |
| অধর্মের পথ বড়ই সরল | অধর্মের পথে চলতে কোন অনুশাসন, নিয়মশৃঙ্খলা মানার প্রশ্ন থাকে না; তাই মানুষ মনোরম মন্দপথেই চলতে পছন্দ করে; সমতুল্য- 'নরকের দ্বার খোলা'। |
| অধিক খেতে করে আশা, তার নাম বুদ্ধিনাশা | বেশি খাওয়া স্বাস্থের পক্ষে ক্ষতিকর; পেটুক না হলে কেউ বেশি খায় না। |
| অধিক দিন থাকলে গাজন কে করত শিবের ভজন? | আধিক্যে সোনার মূল্যও হ্রাস পায়। |
| অধিকগর্জনে অল্পবর্ষণ | আড়ম্বর অনুসারে কার্য হয় না; যে বেশি বকে, সে কাজে বেশিদূর এগোয় না; সমতুল্য- 'অতিমেঘে অনা/ফোঁটা বৃষ্টি';'অনেকগর্জনে ফোঁটা বৃষ্টি';'ঘেউঘেউ করা কুত্তা কদাচিৎ কামড়ায়'; ইত্যাদি। |
| অধিক/অনেক সন্ন্যাসীতে গাজন নষ্ট | এক কাজে অনেক লোক জুটে গেলে মতভেদের কারণে কাজ পণ্ড হয় সমতুল্য-'অনেক রাঁধুনীতে ব্যঞ্জন নষ্ট'; 'এক হেঁসেলে দুই রাঁধুনি, পুড়ে গেল তার ফেনগালুনি';'ঘরের মধ্যে ঘর, সবাই মাতব্বর';'ঠেলাঠেলির ঘর, খোদায় রক্ষা কর';'দশ পাগলের ঘর, খোদায় রক্ষা কর';'সাত সতীনের ঘর খোদায় রক্ষা কর' ইত্যাদি। বিরুদ্ধ উক্তি- 'দশে মিলে করি কাজ হারি জিতি নাহি লাজ'। |
| অধিকন্তু ন দোষায় | প্রয়োজনের অতিরিক্ত হলে ক্ষতি নেই, তবে যদি সেটা সৎকার্য হয়; বরং কম হলেই দোষের হয়; বিরুদ্ধ উক্তি-'অতি ভাল ভাল নয়';'সর্বম্‌ অত্যন্তম্‌ গর্হিতম্‌'ইত্যাদি। |
| অধিকার দায়িত্ব আরোপ করে | সমাজে অগ্রগণ্য ও উচ্চমর্যাদাসম্পন্ন ব্যক্তিদের কাছ থেকে সামাজিক দায়িত্ব পালনের উদারতা আশা করা হয়। |
| অধিগুণে মোঘা যাচ্ঞা (অপি) বরম অধমে লম্বকামা | গুণবানের কাছে বিফল প্রার্থনা, সেও ভালো, কিন্তু অধম ব্যক্তির কাছে সফল প্রার্থনা ভালো নয়; তুলনীয়- 'বরং রামান্ন রাবণাৎ'; 'বরঞ্চ পণ্ডিতঃ শত্ৰ ন চ মূর্থেণ মিত্রত'। |
| অধ্যয়নং তপঃ | অধ্যয়ন তপস্যার সমান। |
| অনটনের তিনগুণ ব্য়য | একাধিকদ্রব্য একসাথে কিনলে বা একটা দ্রব্য বেশি পরিমাণ কিনলে দামে সস্তা হয়; কিন্তু অর্থের টানাটানিতে একটা একটা করে একটু একটু করে একাধিকবার কিনলে ব্যয় তিনগুণ হয়। |
| অনটনের সংসারে দুনো ব্যয় | অভাবগ্রস্তের সংসার খরচ নানাকারণে দ্বিগুন হয়ে যায়। |
| অনন্ত শাস্ত্রং বহুবেদিতব্যম | শাস্ত্রের শেষ নেই; বহু বিষয় জানার আছে। |
| অনাথো দেবরক্ষকঃ | অসহায়ের সহায় স্বয়ং ভগবান; তুলনীয়- 'অজগরের দাতা রাম'। |
| অনায়কা বিনশ্যন্তি, নশ্যন্তি শিশুনায়কাঃ, স্ত্রীনায়কা বিনশ্যন্তি, নশ্যন্তি বহুনায়কাঃ। | পরিচালিকহীন, শিশু, নারী ও বহুজনদ্বারা পরিচালিত জন বিনাশপ্রাপ্ত হয়; তুলনীয়- 'অধিক সন্ন্যাসীতে গাজন নষ্ট'। |
| অনবসরে যাচিতমিতি সৎপাত্রমপি কুপ্যতে দাতা | সৎপাত্রও অসময়ে যাচ্ঞা করলে দাতা কুপিত হন। |
| অনভ্যস্তা বিষং বিদ্যা বৃদ্ধস্য তরুণী বিষম, আরোগে তু বিষং বৈদ্যা অজীর্ণে ভোজনং বিষম | অনভ্যস্ত বিদ্যা বিষের সমান; যুবতীনারী বৃদ্ধের কাছে বিষের সমান; নীরোগব্যক্তির পক্ষে বৈদ্য বিষের সমান; হজমের আগে পুনরায় ভোজন বিষের সমান। |
| অনভ্যাসের ফোঁটা কপাল চড়চড় করে | অনভ্যস্ত কাজে হাত দিলে প্রথমে একটু কষ্ট হয় বা একটু অস্বস্তিবোধ হয়; অনভ্যস্ত কাজ কাউকে দিলে তার কষ্ট হয়। |
| অনাথো দৈবরক্ষক | অনাথের রক্ষক স্বয়ং ভগবান; ভগবানে বিশ্বাস করেই সে বেঁচে থাকে; একমাত্র বিশ্বাসই তার বেঁচে থাকার রসদ; হরি হে দীনবন্ধু; বিরুদ্ধ উক্তি-'অভাগা যেদিকে চায় সাগর শুকায়ে যায়';'অভাগার যমও নাই'; পাঠান্তর- 'অনাথের দৈব সখা'। |
| অনাগত বিধাতা চ প্রত্যুন্মতিসস্তথা, দ্বাধেতি সুখমেষেতে যদ্ভবিষ্যো বিনাশ্যতি | যে অনাগত প্রতিবন্ধকতার সম্মুখীন হয়ে প্রত্যুৎপন্নন্মতিত্বের পরিচয় দেয় সে সুখী হয়; যে ভাগ্যের দোহাই দিয়ে নিশ্চেষ্ট হয়ে বসে থাকে সে বিনাশপ্রাপ্ত হয়। |
| অনাবৃষ্টে রাজ্য মজে, পাপে মজে ধর্ম; কোটালে গৃহস্থ মজে, আলস্যে মজে কর্ম। | বৃষ্টি না হলে দেশের ক্ষতি; পাপে ধর্ম বিপদগ্রস্ত; নদীর বাড়ে লোকালয় বিপদগ্রস্ত; অলসতায় কর্ম নষ্ট। |
| অনাহ্বানের নিমন্ত্রণ, না আঁচালে বিশ্বাস নেই | উপযাচকের ইচ্ছা অনেকসময় পূর্ণ হয় না; যেকোন কাজেই সমাধান না হওয়া পর্যন্ত অনিশ্চয়তার আশঙ্কা থাকে; সম্পর্কীত প্তবাদ- 'কাপ ও ঠোঁটের মধ্যে অনেক ফাঁক আছে'। |
| অনিচ্ছুক গাধা/ঘোড়াকে জল খাওয়ানো যায় না | অনিচ্ছুক হলে কারো কাছ থেকে কাজ আদায় করা অসম্ভব। |
| অনিশ্চিতের আশায় নিশ্চিত ত্যাগ করো না | সম্ভব ছেড়ে অসম্ভবের পিছনে ছূটো না; সমতুল্য- 'হাতের একটা পাখি বনের দুটো পাখির সমান'। |
| অনিষ্ট হতে ইষ্ট লাভ | মন্দঘটনা থেকে ভাল ঘটনার উৎপত্তি; সমতুল্য- 'অহিতে বিপরীত'; 'শাপে বর'; বিরুদ্ধ উক্তি- হিতে বিপরীত'। |
| অনুপস্থিতি হৃদয়কে অনুরাগী করে তোলে | দুরত্ব প্রেমিক প্রেমিকার আকর্ষণ তীব্র করে; কালিদাস তাঁর মেঘদূত কাব্যে তা ছত্রেছত্রে বর্ণনা করে গেছেন। বিরুদ্ধ উক্তি- 'চোখের আড়াল হলেই মনের আড়াল'। |
| অনুরাগ বিনে গৌর আসবে কেনে? | প্রীতি ও প্রেমের পূণ্যবাঁধনে স্বর্গ রচিত হয়। |
| অনুরোধে ঢেঁকি গেলা | অনুরুদ্ধ হয়ে নিতান্ত বাধ্য হয়ে কোন কাজ সম্পাদন করা। |
| অনুশীলনে পাথর ক্ষয় হয় | পরিশ্রমের কোন বিকল্প নেই; সমতুল্য- পরিশ্রমের কোন বিকল্প নেই; বিরুদ্ধ উক্তি- নুড়ি সহস্রবছর জলে থাকলেও রসসিক্ত হয় না'। |
| অনুশীলনে মানুষ নিঁখুত/সম্পূর্ণ হয় | দক্ষতা অর্জনে ধারাবাহিক অনুশীলন একান্ত জরুরি; সমতুল্য- 'পরিশ্রমের কোন বিকল্প নেই'; বিরুদ্ধ উক্তি- 'কোন মানুষ নিখুঁত/সম্পূর্ণ নয়'; চাঁদেরও খুঁত আছে'। |
| অনেক কালের ছিল পাপ ছেলে হল সতীনের বাপ | সবই কর্মফল; পাপ করলে শাস্তি আছেই; পাপ বাপকেও ছাড়ে না; পাপের ফলভোগ কোন-না-কোনভাবে করতেই হয়; পাঠান্তর- 'অনেক কালের ছিল পাপ বড়ছেলে সতীনের বাপ'। |
| অনেক খেলে অল্প খাবে; অল্প খেলে অনেক খাবে | সারাজীবনের আহার নির্দিষ্ট; প্রতিদিন বেশিবেশি খেলে অল্পদিনে তা ফুরিয়ে যাবে অর্থাৎ সল্পায়ু হবে; অপরপক্ষে অল্পঅল্প খেলে তা বেশিদিন ধরে খাবে অর্থাৎ দীর্ঘায়ু হবে; মিতাহারের পক্ষে সওয়াল; পাঠান্তর- 'অনেক খাবে তো অল্প খাও, অল্প খাবে তো অনেক খাও'। |
| অনেক গর্জনে ফোঁটা বৃষ্টি | অকর্মারা বেশি হাঁকাহাঁকি করে; সমতুল্য- অতিমেঘে অনাবৃষ্টি/ফোঁটাবৃষ্টি; 'যত গর্জে তত বর্ষে না'; 'বহ্বারম্ভে লঘুক্রিয়া' ইত্যাদি। |
| অনেক/অগাধ/গভীর জলের মাছ | সহজে ধরা দেয় না এমন সুচতুর ব্যক্তি; অবিচলিত চিত্ত গম্ভীর-স্বভাবযুক্ত ব্যক্তিসম্পর্কে প্রযোজ্য উক্তি |
| অনেক দক্ষতা কোন দক্ষতা নয়- জাপানী প্রবাদ | বেশি কাজের লোক হলে কাজ হয় না; বেশি জানলে কিছুই জানা হয় না; অনেক কাজের কাজী কোন কাজের হয় না; সবজান্তারা সম্যক কিছু জানে না। |
| অনেক যদি মাছ পায় বিড়াল কাঁটা বেছে খায় | প্রয়োজনের বেশি উপলব্ধ হলে নির্বাচনের প্রশ্ন আসে। |
| অনেক রাঁধুনিতে ব্যঞ্জন নষ্ট | এক কাজে অনেক লোক জুটে গেলে মতভেদের কারণে সে কাজ পণ্ড হয়; পাঠান্তর- 'অনেক ফকিরে দরগা নষ্ট'; 'অনেক সন্ন্যাসীতে গাজন নষ্'; 'অনেক মাতব্বরে বিচার নষ্ট'। |
| অনেক সুখ যদি কপালে ছেঁড়া কাঁথা কেন বগলে | কপাল বলে কিছু নেই; মানুষ কর্মদোষে দুঃখ ভোগ করে। |
| অনেক হল পাপ এবার ছাড়ো বাপ | সারাজীবনে ভোগবিলাস অনেক হয়েছে; এবার দিনান্তে এসে ওসব ছেড়ে ধর্মেকর্মে মন দাও। |
| অন্তঃসারবিহিনানামুপদেশ ন বিদ্যতে | অন্তঃসারশূন্য ব্যক্তিদের নানা উপদেশ দিলেও কোন ফললাভ হয় না; সমতুল্য- চন্দনগাছের সংসর্গে এলেও বাঁশ চন্দন হয় না; বিরুদ্ধ উক্তি- চন্দঙ্গআছের সংস্পর্শে এলে শেওড়াগাছও চন্দনগন্ধ পায়। |
| অন্তরে এত খলতা, মুখে তোর অতি শীলতা | অতিভক্তি সন্দেহ জাগায়; অতিভক্তি চোরের লক্ষণ |
| অন্ধ কয়বার নড়ি (লাঠি) হারায় | একবারও না; যার যেটা একমাত্র অবলম্বন সেই বিষয়ে সে খুব সতর্ক থাকে। |
| অন্ধকার আছে বলেই আলোর কদর | বদগুণ ভালো নয় বলেই সদগুণের কদর; সমতুল্য- 'মেঘ আছে বলেই সুর্যের কদর'। |
| অন্ধকার আলো দূর করে না, আলো অন্ধকার দূর করে | জ্ঞানের আলোতে মনের অন্ধকার দূর হয়। |
| অন্ধকার ঘরে কালো বেড়াল খোঁজা | নিস্ফল প্রচেষ্টা, যা হবার নয়; সমতুল্য-'খড়ের গাদায় সূচের খোঁজ'; পাঠান্তর- 'অন্ধকারে উকুন বাছা'। |
| অন্ধকার রাত্রির পরেই ঊষার আগমন | কখনো নিরাশ হ’তে নেই; সুসময়ের অপেক্ষায় থাকতে হয়; সমতুল্য- 'মেঘ দেখে তুই করিসনে ভয় আড়ালে তার সূর্য হাসে'। |
| অন্ধকারকে অভিশাপ দেওয়া থেকে একটি প্রদীপ জ্বালানো ভাল | কোন সমস্যা সম্পর্কে অভিযোগ না জানিয়ে সমস্যাটির সমাধানে সচেষ্ট হওয়া উচিত। |
| অন্ধকারে ঢিল/ঢেলা ছোঁড়া/মারা | নিস্ফল/বৃথা প্রচেষ্টা; ফল কি হবে না জেনে আন্দাজে কাজ করা; সমতুল্য- 'এ কেবল দিনেরাত্রে জল ঢেলে ফুটা পাত্রে. বৃথা চেষ্টা তৃষ্ণা মিটাবারে'; পাঠান্তর- 'অন্ধকারে লাউ কোটা'। |
| অন্ধকারে সব বিড়ালকে ধূসর দেখায়১ | অস্পষ্ট বিষয়ে অনুমান করতে ভুল হয়। |
| অন্ধকারে সব বিড়ালকে ধূসর দেখায়২ | বাহ্যিক সৌন্দর্য্যের গুরুত্ব নেই; বাহ্যিক চেহারার নীচে সব মানুষ দেখতে একরকম। |
| অন্ধকে দর্পণ দেখানো১ | নির্বোধকে নীতিজ্ঞান দেওয়া |
| অন্ধকে দর্পণ দেখানো২ | নিস্ফল প্রচেষ্টা |
| অন্ধজনে দেহ আলো, মৃতজনে দেহ প্রাণ- রবীন্দ্রনাথ | সকলের মনের অন্ধকার দূর কর; অজ্ঞানকে জ্ঞানী কর; সমতুল্য- 'তমোসা মা জ্যোতির্গময়'। |
| অন্ধ জাগো না কিবা রাত্রি কিবা দিন | যার কষ্টের সীমা-পরিসীমা নেই সে সব বিষয়েই নিস্পৃহ; সকল অবস্থাই যাদের কাছে সমান তাদের ক্ষেত্রে এই প্রবাদ প্রযোজ্য; পাঠান্তর- 'অন্ধের কিবা রাত্রি কিবা দিন'। |
| অন্ধস্য দীপো, বধিরস্য গীতং, মুর্খস্য শাস্ত্রং কিমু সানুরাগং | যার যে ইন্দ্রীয় নেই তার সেই ইন্দ্রীয়গ্রাহ্য বিষয় লাভের চেষ্টা বৃথা। |
| অন্ধ হলেই প্রলয় বন্ধ হয় না- সুধীন্দ্রনাথ দত্ত | জগৎ চলে তার নিজের নিয়মে, ব্যক্তি সেখানে নিমিত্তমাত্র; পাঠান্তর- 'চক্ষু বুজলেই প্রলয় বন্ধ হয় না'। |
| অন্ধের কিবা রাত্রি কিবা দিন১ | যে দিন ও রাত্রির প্রভেদ বোঝে না তার কাছে দিন রাত্রি দুই সমান। |
| অন্ধের কিবা রাত্রি কিবা দিন২ | যে অন্যের কাজের ফলভোগ করতে অক্ষম তার কাছে দিনরাত্রির কোন প্রভেদ নেই, দুই সমান। |
| অন্ধের কিবা রাত্রি কিবা দিন৩ | যে অভাগার কষ্টের সীমাপরিসীমা নেই তার কোনকিছুর বাছবিচার করা বাতুলতা; তুলনীয়- 'শালগ্রামশিলার শোয়া আর বসা'। |
| অন্ধের দেশে কানা রাজা১ | অজ্ঞানদের মধ্যে একজন স্বল্পজ্ঞানসম্পন্ন ব্যক্তি বিরাট জ্ঞানী। |
| অন্ধের দেশে কানা রাজা২ | দুইই সমান অপদার্থ |
| অন্ধের দোকানে কালা খরিদ্দার | দুজনেই সমান অপদার্থ; সমতুল্য-'গুরু বোবা, শিষ্য কালা'; 'দাদা কানা, আমি দেখিনা'; 'হব/হবুচন্দ্র রাজাঢ় গব/গবুচন্দ্র মন্ত্রী' ইত্যাদি। |
| অন্ধের নগরী চৌপট রাজা টাকা সের ভাজি টাকা সের খাজা- হিন্দি প্রবাদ | যে রাজার শাসন কোন শাসন নয়; যে রাজ্যে শাসন ব্যবস্থায় কোন অনুশাসন নেই; এমন এক রাজ্য যেখানে মুড়িড়কির সমান দর; কোথাও চূড়ান্ত অপশাসন দেখা দিলে এই উক্তি করা হয়। |
| অন্ধের নড়ি/যষ্ঠি | অন্ধ চোখে দেখে না তাই সে লাঠির ওপর-ই ভরসা করে চলে; লাঠিই তার একমাত্র অবলম্বন। |
| অন্ধের নড়ি, কৃপণের কড়ি | কৃপণের কাছে কড়ি এবং অন্ধের কাছে লাঠি- উভয়ই মহামুল্যবান। |
| অন্ধের নাম নয়নসুখ | গুণহীনকে গুণবান করার হাস্যকর প্রয়াস; সমতুল্য- 'কানাছেলের নাম পদ্মলোচন';'কালোছেলের নাম গৌরাঙ্গসুন্দর'; 'ঘুঁটেকুড়ানীর ছেলের নাম চন্দবিলাস' ইত্যাদি। |
| অন্ধের বৌয়ের প্রসাধনের প্রয়োজন নেই | যখন কোন বিষয়ের বাইরের দেখাটা গুরুত্বপূর্ণ নয় তখন এই উক্তি করা হয়। |
| অন্ধের মত চলা১ | সতর্ক হয়ে চলা; পা ফেলার যায়গা পরীক্ষা না করে অন্ধ পা ফেলে না। |
| অন্ধের মত চলা২ | অসতর্ক হয়ে চলা; কিছু-না-বুঝে কোন কাজ করা; না চলার পক্ষে ওকালতি; সম্পর্কীত প্রবাদ- চলৎ একেন পাদেন তিষ্টতি বুদ্ধিমান'। |
| অন্ধের হস্তীদর্শন | পরিষ্কার ধারণা না নিয়ে শুধু অংশবিশেষ পর্যালোচনা করে কোন বিষয়সম্পর্কে সম্পুর্ণ মতামত ব্যক্ত করা ভুল। |
| অন্ন আর অর্থবিনা কোন কাজ সঠিক হয় না | পেটে ভাত আর পকেটে টাকা না থাকলে কোন কাজ ঠিকমত হয় না; সম্পর্কীত প্রবাদ- অন্নচিন্তা চমৎকারা কালিদাস বুদ্ধিহারা'। |
| অন্নচিন্তা চমৎকারা কাতরে কবিতা কুতঃ | ঘরে অন্নের চিন্তা থাকলে কোন কাজই সফল হয় না; (উৎসকাহিনী- একদিন কালিদাস রাজসভার উদ্দেশ্যে রওয়ানা হবেন; এমন সময় গৃহিণী তাঁকে বলেন, 'ঘরে তণ্ডুল বাড়ন্ত; আসার সময় তণ্ডুল নিয়ে এসো'; কালিদাস ভাবতে ভাবতে রাজসভায় উপস্থিত হন; সেদিন রাজা বিক্রমাদিত্য কয়েকটি সমস্যা সমাধানের জন্য কালিদাসকে দেন; তিনি কিন্তু কোন সমস্যারই সমাধান করতে পারেন না; বিস্মিত রাজা কালিদাসক কারণ জিজ্ঞাসা কর'লে কালিদাস বলেন- ‘অন্নচিন্তা চমৎকারা, কাতরে কবিতা কুতঃ’।); পাঠান্তর- 'অন্নচিন্তা চমৎকারা কালিদাস বুদ্ধিহারা'; 'অন্নচিন্তা চমৎকারা ঘরে ভাত নাই জীয়ন্তে মরা'। |
| অন্নজলের বরাত ওঠা১ | জীবনান্ত; পরমায়ু শেষ |
| অন্নজলের বরাত ওঠা২ | জীবিকা অর্জনের উপায় শেষ |
| অন্নজলের নাড়ী কোটা | শিশুর ভাতজল খাওয়ার তথা অন্নপ্রাসনের বয়স হওয়া। |
| অন্নদাতা ভয়ত্রাতা যস্য কন্যা বিবাহিতা, জনয়িতোপনতা চ পঞ্চৈতে পিতরঃস্মৃতা | যিনি অন্ন দান করেন, যিনি ভয় থেকে রক্ষা করেন, যিনি কন্যা দান করেন (শ্বশুর), যিনি জন্মদান করেন, যিনি উপনয়ন দান করেন- এই পাঁচজন পিতার স্বীকৃতি পান। (পঞ্চপিতা কারা?) |
| অন্নদানাৎ পরং দানং, ন ভূতং ন ভবিষ্যতি | অন্নদানের পর আর কোন দান নেই; পূর্বেও ছিল না, ভবিষ্যতেও হবে না। |
| অন্ন দেখে দেবে ঘি, পাত্র দেখে দেবে ঝি | ভালো ভাতে ঘি দিলে ভাত সুস্বাদু হয়; সুপাত্রে দান করলে কন্যা সুখী হয়; সববিষয়ে ভেবেচিন্তে নির্বাচন করা উচিত; মহার্ঘবস্তুর অপব্যবহার করা অনুচিত। |
| অন্ন নাই যার ঘরে, তার মানে কি বা করে | হাভাতের কোন মানসম্মান নেই। |
| অন্নপূর্ণা যার ঘরে, সে কাঁদে অন্নের তরে | এমনই দুরদৃষ্ট যে চাষীর মুখে অন্ন জোটে না। |
| অন্নপ্রাশনের ভাত উগরে ওঠা | বৃদ্ধবয়সে ছোটবেলার স্মৃতিচারণা করা। |
| অন্নবল নেই, অগ্নিবল আছে | অভাগার অন্ন যোগাড় করার অর্থ নেই, কিন্তু ক্ষুধার জ্বালা আছে। |
| অন্নবিনা চর্ম গড়ি, তৈলবিনা গায়ে খড়ি | পেটে অন্ন না পড়লে শরীরে চাকচিক্য আসে না; অন্নাভাবে দূরবস্থা; পাঠান্তর- 'অন্নবিনা ছন্নছাড়া'। |
| অন্নাদষ্টগুণং পিষ্ট পিষ্টাদষ্টগুণং পয়, পয়সোহষ্টগুণং মাংসং মাংসাদষ্টগুণং ঘৃতম্‌ | অন্নের তুলনায় পিষ্টক আটগুণ পুষ্টি দান করে; পিষ্টকের তুলনায় দুগ্ধ আটগুণ পুষ্টি দান করে; দুগ্ধের তুলনায় মাংস আটগুণ পুষ্টি দান করে; এবং মাংসের তুলনায় ঘৃত আটগুণ পুষ্টি দান করে। |
| অন্নেন ধার্যতে সর্বং জগদেতচ্চরাচরং | সমগ্র চরাচর একমাত্র অন্নদ্বারা পরিচালিত হচ্ছে। |
| অন্নের জ্বালা বড় জ্বালা একদিনে লাগে তালা | পেটে ভাত না পড়লে জীবন ওষ্ঠাগত সবকিছু গোলমাল হয়ে যায়; পাaঠান্তর- অন্নের বড় জ্বালারে ভাই অন্নের বড় জ্বালা, দুই হাঁটু ঠকঠক করে কর্ণে লাগে তালা। |
| অন্যলোকে ভুরা (গুড়ের নিকৃষ্ট অংশ) দেয় ভাগ্যে আমি চিনি | সেয়ানা লোককে ঠকানো সহজ নয়। (ভারতচন্দ্রের বিদ্যাসুন্দর কাব্যের হীরা মালিনীর উক্তি) |
| অন্যলক্ষিতকার্যস্য যতঃ সিদ্ধিঃ ন জায়তে | যে কাজের কথা অন্যলোক আগেই জেনে ফেলে সে কাজে সাফল্য আসে না। |
| অন্যায় করাটা কিছুই না, যদি না তুমি সেটা সর্বক্ষণ মনে রাখো- কনফুসিয়াস | অজ্ঞানে অন্যায় করলে সেটা ভুল; জ্ঞানতঃ অন্যায় করলে সেটা পাপ; পাপীই অন্যায় করার ইচ্ছা মনের মধ্যে পুষে রাখে। |
| অন্যে পরে কা কথা | বিধাতার বিড়ম্বনায়- রামের বনবাস হয়েছিল; সীতা আগুনে পুড়েছিলেন; কৃষ্ণ অপঘাতে নারা যান; অন্যেরও তাই হবে- এর আর বেশি কথা কি। |
| অন্যে যার গুণ গায় সে নির্গুণ হলেও গুণী; নিজের গুণগানে ইন্দ্রও ছোট হয় | গুণীলোক পরের গুণ গায়; নির্গুণ শুধু নিজের ঢাক পিটিয়ে ছোট হয়; সম্পর্কীত প্রবাদ- 'আপনাকে বড় বলে বড় সেই নয় লোকে যারে বড় বলে বড় সেই হয়'। |
| অন্যের যা খারাপ মনে কর নিজের মধ্যেও তা খারাপ মনে করতে শেখো | স্বভাবদোষে মানুষ নিজের দোষ দেখে না; এটা করতে পারলে সবার মঙ্গল হত। |
| অন্যের মধ্যে কি দোষ আছে অন্বেষণ করো না বরং নিজের মধ্যে কি দোষ অন্বেষণ কর- কনফুসিয়াস | আগে নিজেকে সংশোধন করা উচিত। |
| অপচয়ে লক্ষ্মীনাশ/লক্ষ্মী ছাড়ে | অপচয়ে অর্থসঙ্কট দেখা দেয়। |
| অপদার্থ যেখান থেকে শুরু করে সেখানেই ফিরে আসে | অপদার্থের কাজের নীটফল শূন্য। |
| অপচয়/অপব্যয় করো না, অভাবে পড়ো না | আয় বুঝে ব্যয় করলে অভাব হয় না; যে কোনদিন অপচয় করে নি সে প্রয়োজনের সময় সব পায়। |
| অপব্যয়ে লক্ষ্মী ছাড়ে | অকারণে ব্যয় করলে কুবেরের সম্পত্তিও একদিন শেষ হয়; সমতুল্য-'যে জন দিবসে মনের হরষে জ্বালায় মোমের বাতি আশু গৃহে তার দেখিবে না আর নিশিতে প্রদীপ ভাতি'। |
| অপমানের পরাণ সম্মানকে ডরান | অতি বিনযী ও নম্রপ্রকৃতির মানুষ সম্মানকে অতি তুচ্ছ মনে করে। |
| অপরং বা কিং ভবিষ্যতি | (যা যা ঘটার নয় তার সবই ঘটল); না জানি আর কি বা কপালে আছে; সমতুল্য- 'অদৃষ্টের লখন না যায় খণ্ডন'; |
| অপরাধবোধের ফরিয়াদীর প্রয়োজন হয় না | অপরাধী অপরাধ স্বীকার করলে অভিযোগ জানানোর প্রয়োজন হয় না। |
| অপরের মন্দ নিজের হিত, না করিও কদাচিৎ | এইপ্রকার চিন্তাভাবনা পাপবোধের জন্ম দেয়। |
| অপাত্রঃ পাত্রতাং যাতি যত্রো পাত্রো ন বিদ্যতে, নিরস্ত পাদপদেশে এণ্ডোহপি দ্রূমায়তে | যেখানে গুণীব্যক্তি নাই সেখানে নির্গুণব্যক্তি পূজিত হয়; যেদেশে বৃক্ষ নাই সেদেশে এরণ্ডবৃক্ষও বৃক্ষের স্বীকৃতি পায়। |
| অপেক্ষা কর প্রতিটি কুকুরের দিন আছে | সবার জীবনেরই সৌভাগ্য বা সাফল্যের একটা সময় থাকে; যখন কোন ব্যক্তি জীবনে সৌভাগ্য বা সাফল্যের দেখা পায় না তখন এই উক্তিটি করা হয়; বিরুদ্ধ উক্তি- 'অপেক্ষার সময় শেষ হয় না'। |
| অপেক্ষার সময় শেষ হয় না | কিছু পাবার আশায় বসে থাকলে অনন্তকাল বসে থাকতে হবে; অপেক্ষায় কার্যসিদ্ধি হয় না; অপেক্ষা করায় রাবণ স্বর্গের সিঁড়ি বানাতে পারেন নি। |
| অপ্রিয় সত্য কথা বলিও না | অপ্রিয় সত্য কথা শুনতে কেউ চায় না। |
| অপ্রিয়স্য চ পথ্যস্য বক্তা শ্রোতা চ দুর্লভঃ | হিতকর বাক্যের বক্তা ও শ্রোতা দুই দুর্লভ; এমন বাক্য কেউ বলতে বা শুনতে চায় না। |
| অবরকে/অবুঝকে বুঝাব কত বুঝ নাহি মানে, ঢেঁকিকে বুঝাব কত নিত্য ধান ভানে-প্রভাতকুমার মুখোপাধ্যায় | মুর্খকে সদুপদেশ দিতে নাই। |
| অবংশো পতিতো রাজা মুর্খপুত্রশ্চ পণ্ডিতঃ, অধনস্য ধনং প্রাপ্য তৃণবন্মন্যতে জগৎ | অযোগ্যব্যক্তি যদি রাজপদ পায়, মূর্খের পুত্র যদি পণ্ডিত হয় এবং দরিদ্র যদি হঠাৎ বড়লোক হয় তবে তারা জগতকে তৃণের মত জ্ঞান করে। |
| অবলা বোলে দড়, অফলা ফলে দড় | শারীরিক বল কম থাকায় অবলা মুখের বোলে তা পুষিয়ে নেয়; অবলার মুখ ছোটে বেশি; একবার বকতে শুরু করলে তাকে থামানো মুশকিল; যে গাছে ফল ধরে না সে গাছে একবার ধরলে প্রচুর পরিমাণে ফলে; পাঠান্তর- 'অবলার মুখই বল'; 'অফলা ফলে বেশি অবলা বলে বেশি'; 'আগাছার বাড় বেশি'। |
| অবলানাং রোদনাং বলং | অবলাদের ক্রন্দনই বলস্বরূপ; কথায় বলে কেঁদে জেতা। |
| অবশ্যমেব ভোক্তব্যং কৃতং কর্ম শুভাশুভম | শুভই হোক আর অশুভই হোক কৃতকর্মের ফল জীবকে ভুগতেই হবে। |
| অবস্থা বুঝে ব্যবস্থা | সামর্থের বাইরে কখনো যেও না; সমতুল্য়- 'আয় বুঝে ব্যয় করা'; 'ওজন বুঝে চলা'; খাট ভাঙলে ভূমিশয্যা'; 'কাপড় বুঝে জামা কাটা'; 'যখন যেমন তখন তেমন' ইত্যাদি। |
| অবাক করলি ভবি/রাধা অম্বলে দিলি আদা | গৃহকর্মে অনিপুণ বউ কাজ থেকে অকাজ বেশি করে; যা করার নয় তাই করলে এই উক্তি করা হয়। |
| অবাক্ কল্লে নাকের নথে, কাজ কি আমার কানবালাতে | নাকের নথেই রূপ খুলেছে তখন কানপাশার আর প্রয়োজন নেই; কুরূপার সাজসজ্জার প্রতি ব্যঙ্গোক্তি। |
| অবাক কলির অবতার, ছুঁচোর গলায় চন্দ্রহার | অযোগ্যের হাতে উৎকৃষ্ট দ্রব্য দেখে খেদ বিস্ময় বা বেদনাপ্রকাশ। |
| অবিদ্যং জীবনং শূন্যং দিক্ শূন্যা চেদবান্ধবা, পুত্রহীনং গৃহং শূন্যং সর্বশূন্যা দরিদ্রতা | বিদ্যাহীনের জীবন শূন্য; বন্ধুহীনের সকলদিক শূন্য, পুত্রহীনের গৃহ শূন্য আর দরিদ্রের সকলই শূন্য। |
| অবিবেকঃ পরমাস্পদম | বিবেকশূন্যতাই সব আপদের মূল। |
| অবিমিশ্র সুখ হয় না | শুধু ভাল হয় না; ভালমন্দ মিশিয়ে থাকে; সমতুল্য- 'আলার পিছে কালা আছে', 'কলঙ্কবিনা চাঁদ নাই'; 'কাঁটাবিনা গোলাপ/পদ্ম হয় না'; 'প্রদীপের নীচে অন্ধকার' ইত্যাদি। |
| অবিয়ন্তির ঠুনকোর (স্তন) ব্যথা | যে নারীর সন্তান হয় নি তার স্তনে ব্যথা হওয়ার সম্ভাবনা নেই; যা হবার নয় তা শুনলে লোকে এই প্রবাদ বলে। |
| অবিশ্বস্তকে বিশ্বাস করবে না; বিশ্বস্ত বন্ধুকেও অতিরিক্ত বিশ্বাস করবে না | বিচার বিবেচনা না করে বিশ্বাস করা ভাল নয়; বিনা বিচারে কিছু মানা ঠিক নয়; বিরুদ্ধ উক্তি- অবিশ্বাস করে ঠকা থেকে বিশ্বাস করে ঠকা ভাল'; 'মানুষের উপর বিশ্বাস হারানো মহাপাপ'। |
| অবিশ্বাস করে ঠকা থেকে বিশ্বাস করে ঠকা অনেক ভাল | অবিশ্বাস করে ঠকলে একটি বিশ্বাসীলোককে হারাতে হয়; বিশ্বাসীলোক হাজারে একটা হয়; সুতরাং কোনভাবেই অবিশ্বাসকে মনে স্থান দেওয়া নেই। |
| অবুঝে/অবোধারে বুঝাব কত বুঝ নাহি মানে; ঢেঁকিরে বুঝাব কত নিত্য ধান ভানে। | অজ্ঞানে সদু উপদেশ নিস্ফলা; যে কিছু বোঝে না তাকে অতিরিক্ত কিছু বোঝানো চেষ্টা বৃথা; ঢেঁকি ধানভানা ছাড়া অন্য কাজ জানে না; সমতুল্য- 'ভৈঁসকে আগে বীণ বাজাওয়ে ভৈঁশ ঠাঢ় পগুরায়'। |
| অবোধারে মারে বোধায়, বোধারে মারে খোদায় | বোকাকে চালাক ঠকায়; চালাকলোক বিধাতার কাছে শাস্তি পায়। |
| অবোধের খাটনি ভারি | বোকাকে বেশি খাটানো যায়; সমতুল্য-'গাধার পিঠে ভারী বোঝা'। |
| অবোধের গোবধে আনন্দ | বোকারা দুস্কর্ম করে বেশি আনন্দ পায়; নির্বোধের পাপপূণ্য বোধ নেই। |
| অবোধের সাত খুন মাপ | অজ্ঞানকৃত গুরুতর অপরাধও মার্জনীয়; পাগলের শাস্তি হয় না। |
| অবোলা চলে বড় অফলা ফলে বড় | পথ চলতে চলতে যে কথা বলে না সে অনেকটা পথ যায়; যে গাছে ফল ধরে না সে গাছে একবার ফল ধরলে প্রচুর পরিমাণে ফলে। |
| অব্রাহ্মণের দীর্ঘফোঁটা | অক্ষম বেশি ভান করে; সমতুল্য- 'ভণ্ড ব্রাহ্মণের ভড়ং বেশি'। |
| অভদ্রা বর্ষাকাল হরিণী চাটে বাঘের গাল; শোনরে হরিণী তোরে কই সময়গুণে সবই সই | প্রচণ্ড বর্ষায় খাবারের অভাবে বাঘ মৃতপ্রায়; হরিণ এসে তার গাল চাটছে; বাঘ বলছে- ওরে হরিণ তুই আমার খাদ্য; এখন তুই এসে স্বচ্ছন্দে আমার গাল চাটছিস; মন্দভাগ্যে আমি তাই সহ্য করছি; মন্দসময়ে প্রবলব্যক্তি অসহায় হয়ে পড়লে দুর্বলব্যক্তিও তাকে তুচ্ছতাচ্ছিল্য করে; সমতূল্য- 'হাতি কাদায় পড়লে চামচিকেতে লাথি মারে'। |
| অভাগা চোর যে বাড়ী যায় হয় কুকুর ডাকে নয় রাত পোহায় | ভাগ্য অভাগাকে সবদিক থেকেই মারে। |
| অভাগা যায় বঙ্গে, কপাল যায় সঙ্গে | যেখানেই যাও না কেন অদৃষ্টও তোমার সঙ্গে সঙ্গে যাবে; সমতুল্য- 'অভাগা যেদিকে চায় সাগর শুকায়ে যায়'; 'পোড়া কপাল জোড়া লাগে না'; 'ঢেঁকি স্বর্গে গেলেও ধান ভানে' ইত্যাদি; পাঠান্তর- 'আম যাই বঙ্গে, কপাল যায় সঙ্গে'। |
| অভাগা যদ্যপি/যেদিকে চায় সাগর শুকায়ে যায়১ | ভাগ্য নিতান্ত মন্দ হলে অভাগা কোনোদিক থেকেই সাহায্য পায় না; বিত্তশালীরাও মুখ ফিরিয়ে নেয়। |
| অভাগা যদ্যপি/যেদিকে চায় সাগর শুকায়ে যায়২ | অভাগা যাতেই হাত দেয় তাতেই ব্যর্থ হয়। |
| অভাগার গরু মরে শকুনের ভাগ্য বাড়ে | একজনের ক্ষতি হলে অবশ্যই অন্য একজনের লাভ হয়; সমতুল্য- কারও পৌষমাস কারও সর্বনাশ'। |
| অভাগার গরু মরে ভাগ্যবানের বউ/মাগ মরে | গরু মরলে মূলধনের ক্ষতি, সেই অর্থে মালিক অভাগা; বউ মরলে দ্বিতীয়বার বিয়ে করে অর্থলাভ হয়, সেই অর্থে পুরুষ সৌভাগ্যবান। |
| অভাগার যমও নেই | এমনই দুর্ভাগ্য যে মরে একটু শান্তি পাবে শে তারও উপায় নেই; যম তাকে সেই সুযোগ দেয় নাই; জীবনযন্ত্রণায় বিদ্ধস্ত ব্যক্তিমন চিরঘুমে শান্তি খোঁজে। |
| অভাগার হারাবার কিছু নাই | যার কিছু নাই তার কিছু হারাবার ভয় নাই। |
| অভাগীর লগনে চাঁদ নাই গগনে | অভাগীর ভাগ্যাকাশে পূর্ণিমার চাঁদ থাকে না থাকে শুধু অমাবস্যার অন্ধকার। |
| অভাগিনী দুয়ো, নেটি পেটি সুয়ো | কোন লোকের দুই স্ত্রী থাকলে সুয়ো স্বামী সোহাগিনী হয় এবং দুয়ো অভিমানী হয়ে পড়ে। |
| অভাগিনীর দুটি পুত একটি দানা একটি ভূত | সৌভাগ্যবতীর পুত্র হয়; কিন্তু দুটো পুত্রই যদি বদ হয় তবে সে নারী অভাগিনী ছাড়া আর কিছু নয়। |
| অভাব যখন দুয়ারে এসে দাঁড়ায় ভালবাসা তখন জানলা দিয়ে পালায়- সেক্সপিয়র | অভাব মনের সব সুকুমার অনুভূতি নষ্ট করে। |
| অভাবে স্বভাব নষ্ট | অভাব হলে অবস্থার চাপে ভালো মানুষও অসৎ হয়; সৎ থাকা খুবই কষ্টকর; সমতুল্য- 'স্বভাবে করে না অভাবে করে'। |
| অভাবের সময়ের বন্ধুই প্রকৃত বন্ধু | কঠিন সময়ে প্রকৃতবন্ধুর কাছ থেকে সৎ পরামর্শ পাওয়া যায়। |
| অভাবে স্বভাব নষ্ট মুখ নষ্ট বরণে; ঝরায় ক্ষেত নষ্ট স্ত্রী নষ্ট মারণে। | অভাব মানুষকে নষ্ট করে; ব্রণ মুখের শ্রী নষ্ট করে; ঝড় চাষ নষ্ট করে এবং মারধোর করলে স্ত্রী নষ্ট হয়। |
| অভিজ্ঞতা হল চিরুনীর মত, সব চুল পড়ে গেলে প্রকৃতি যা আমাদের দেয় | জীবনযন্ত্রণায় পোড় খেতে খেতে মানুষ অভিজ্ঞ হয়। |
| অভিজ্ঞতায় মানুষ বিজ্ঞ হয় | অভিজ্ঞতায় পোড় খাওয়া লোক সহজে বোকা হয় না। |
| অভিমানে বলির পাতালে হল ঠাঁই | বড় দাতা বলে বলির অভিমান ছিল; তাই বামনরূপী নারায়ণ তাঁকে পাতালে ঠেলে পাঠান। |
| অভেদাত্মা হরিহর | অভিন্নহৃদয়ের দুইবন্ধু; পুরাণে হরি এবং হর অভেদাত্মা বলে বর্ণিত। |
| অভ্যাস অভ্যাস সারায় | বাজে অভ্যাস সারাতে হলে ভাল অভ্যাস করা চাই। |
| অভ্যাস দড়ির মত আমরা প্রতিদিন দড়ি পাকাই এবং শেষপর্যন্ত সেটা ছিঁড়তে পারি না | অভ্যাস ছাড়া বড় কঠিন; বদ অভ্যাস হলে তো কথাই নেই; সমতুল্য- অভ্যাস দ্বিতীয় প্রকৃতি |
| অভ্যাস দোষ না ছাড়ে চোরে শূন্য ভিটায় মাটি খোঁড়ে | মানুষ অভ্যাসের দাস; অভ্যাস একক্সময় স্বভাবে দাঁড়ায়; কোন মানুষ অভ্যাসের বশবর্তী হয়ে কোন বদকাজ করলে ব্যঙ্গ করে এই উক্তি করা হয়; সমতুল্য- 'কুকুরের আড়াই পাক'; 'বিড়ালের তিন পা' ইত্যাদি। |
| অভ্যাস দ্বিতীয় প্রকৃতি | অভ্যাস থেকেই মানুষের স্বভাব গড়ে ওঠে। |
| অভ্যাস প্রথমে মাকড়সার জাল শেষে মোটা রশি | অভ্যাস শেষে প্রকৃতিতে পরিণত হয় যা ছাড়া কঠিন। |
| অভ্যাসহীন বিদ্যা বিষতুল্য | অধিতবিদ্যার চর্চা না হলে তার ফল নেই। |
| অভ্যাসে সয় অনভ্যাসে নয় | অনায়াসে কিছু হয় না; অভ্যাসেও আয়াস লাগে; সম্পর্কীত প্রবাদ- শরীরের নাম মহাশয়, যা সহাইবে তাই সয়'। |
| অভ্যুথানাং হি পতনায় | বৃদ্ধি হলে পতন হবে; বৃদ্ধি পতনের মূল কারণ; তুলনীয়- 'অতি বাড় ভাল নয়'। |
| 'অমানিশায় অন্ধকার ঘরে অনুপস্থিত অসিত অশ্বডিম্বের অন্বেষণ | নিস্ফল প্রচেষ্টা; যা হবার নয়; লক্ষনীয়- এটি একটি অসাধারণ অ-এর অনুপ্রাস; সমতুল্য- 'অন্ধকার ঘরে কালো বেড়াল খোঁজা'। |
| অমাবস্যায় আর পূর্ণিমায় যেবা ধরে হাল তার দুঃখ থাকে চিরকাল; তার বলদের হয় বাত, ঘরেতে না থাকে ভাত- খনা | অমাবস্যায় আর পূর্ণিমায় হাল ধরতে নেই; যে ধরে তার ঘরে চিরকাল দুঃখ বাঁধা থাকে; বাতে বলদ কাবু হয়; নানাকারণে তার চাষ নিস্ফল হয়; ঘরে অন্নাভাব দেখা দেয়। |
| অমাবস্যার চাঁদ | অমাবস্যায় আকাশে চাঁদ ওঠে না, অদৃশ্য থাকে; দুতরাং- অসম্ভব ঘটনা; কোন অসম্ভব ঘটনা বর্ণনা করা হলে এই প্রবাদ ব্যবহৃত হয়। |
| অমাবস্যার প্রদীপ টিপটিপ করে১ | ঘোর অন্ধকারে প্রদীপের টিমটিমে আলো যথেষ্ট নয়। |
| অমাবস্যার প্রদীপ টিপটিপ করে২ | ঘোর বিপদে মৌখিক সান্ত্বনা যথেষ্ট নয়। |
| অমৃত ও বিষ উভয়েরই আকর জিভ | জিভ থেকেই অমৃত উৎপন্ন হয়; বিষও উৎপন্ন। |
| অমৃত না জানি কি পদার্থ খেয়ে দেখি না জল | না-ব্যবহার-করা দ্রব্য নিয়ে কতই-না ভ্রান্তধারণা থাকে; ব্যবহারে ধরা পড়ে যে এদের অনেকগুলিই অতি সাধারণ বস্তু; সমতুল্য- 'গঙ্গা গঙ্গা না জানি কত রঙ্গা চঙ্গা'। |
| অমৃতং বালভাষিতম | শিশুর কথা বড়ই শ্রুতিমধুর; তাদের অসংযত কথাবার্তাও কারো বিরক্তি উদ্রেগ করে না। |
| অমৃতং সুভাষিতম | সুবচন/সুভাষিত বচন অমৃতসমান। |
| অমোঘাঃ পশ্চিমে মেঘাঃ | পশ্চিমদিকে মেঘ হলোে বৃষ্টি হবেই; শীতকালে পশ্চিমীঝঞ্ঝায় বৃষ্টিপাত হয়। |
| অম্বল, কম্বল, ডম্বল তিন শীতের সম্বল | টক, কম্বল ও ব্য়াযাম তিন থাকলে শীত কাবু থাকে। |
| অযথা বিপদের মধ্যে যাওয়া যুক্তিযুক্ত নয় | বিপদ এড়িয়ে চলা বুদ্ধিমানের কাজ। |
| অরগুণ নাই বরগুণ আছে | অন্তর্গুণ নেই বহির্গুণ আছে; কোন ভালগুণ নেই, শুধু মন্দগুণ আছে; দুঃখনাশের গুণ নেই, শুধু দুঃখবৃদ্ধির গুণ আছে; সমতুল্য- 'আরগুণ নাই ছারগুণ আছে'। |
| অরণ্যে রোদন করা | নিস্ফল প্রার্থনা করা; বৃথা কান্নাকাটি করা; সমতুল্য- 'পাথরে মাথা ঠোকা'। |
| অরণ্যে শৃগালঃ ধূর্তং পক্ষী ধূর্তং বায়সাঃ। নরানাং নাপিত ধূর্তং দেব ধূর্তং নারদা। (চাণক্য) | বনে শিয়াল ধূর্ত; পাখীদের মধ্যে কাক ধূর্ত; মানুষের মধ্যে নাপিত ধূর্ত এবং দেবতাদের মধ্যে নারদ ধূর্ত। |
| অরসিকেষু রসস্য নিবেদনম | রসের কথা শুধু রসিককেই বলা যায়; অরসিককে বলা অর্থহীন; নির্গুণের কাছে গুণের কোন কদর নেই; সমতুল্য- 'উলুবনে/বেনাবনে মুক্তা ছড়ানো'; 'ভৈঁসকে আগে বীণ বাজাওয়ে'। |
| অরসিকেষু রসস্য নিবেদনম শিরসি মা লিখ মা লিখ মা লিখ | কবি দুঃখ করে বলেছেন- হে বিধাতা তুমি আমার অদৃষ্টে অন্য যতপ্রকার দুঃখ আছে দাও কিন্তু অরসিকলোকের কাছে রসের নিবেদনরূপ দুঃখ আমার অদৃষ্টে লিখিও না, লিখিও না, লিখিও না। |
| অরাঁধুনির হাতে পড়ে কই/রুই মাছ কাঁদে; না জানি রাঁধুনি আমার কেমন করে রাঁধে | রাঁধুনী ভাল না হলে কইমাছের ঝাল বা রুইমাছে কালিয়া বিস্বাদ হয়ে যায়; উত্তমবস্তু পেতে গেলে উপযুক্ত লোককে দায়িত্ব দিতে হবে। |
| অরুচির অম্বল, শীতের কম্বল; বর্ষার ছাতি, ভটচায্যির পাঁতি (পুথি) | অরুচিতে অম্বল খুব কার্যকরী; শীতকালে কম্বল খুব প্রিয়; বর্ষাকালে ছাতা অবশ্য প্রয়োজনীয়; ব্রাহ্মণ/পণ্ডিতের ক্রিয়াকর্মে পুথি অপরিহার্য। |
| অর্থং অনর্থং ভাবয় নিত্যং | সবসময় ভাবো অর্থই অনর্থের কারণ/মূল। |
| অর্থ অর্থ আনে/টানে | অর্থই সবকিছুর উৎস; সমতুল্য- 'টাকা টাকা বল ভাই টাকার মত জিনিস নাই টাকাবিনে সংসারেতে সব যন্ত্রণা'; বিরুদ্ধ প্রবচন- 'অর্থই অনর্থের মূল'। |
| অর্থ তোমার নয় আমার নয়, অর্থ প্রয়োজনের | সার্থক কাজে না লাগলে সে অর্থ থাকা না-থাকা সমান। |
| অর্থ থাকলে অভাবের অভাব হয় | অভাবের অভিজ্ঞতা না থাকলে সম্পদের প্রয়োজনীয়তার গুরুত্ব বোঝা যায় না; অর্থশালীরা বোঝে না অভাবের প্রয়োজনীয়াতা কি। |
| অর্থ নষ্ট কিছুই নষ্ট নয়; স্বাস্থা নষ্ট সামান্য নষ্ট; চরিত্র নষ্ট তো সব নষ্ট | চরিত্র হল মানুষের শ্রেষ্ঠ সম্পদ; চরিত্রের জোরে মানুষ সোজা দাঁড়ায়। |
| অর্থ নিজেই শয়তানকে কিনতে পারে | অর্থের অপরিসীম শক্তি। |
| অর্থবিনা জীবন বৃথা, অর্থসহ জীবন সুখের নয় | অর্থ থাকা বা না-থাকা উভয়ই সমান, উভয়ই দুঃখের কারণ হয়; সমতুল্য- 'অর্থই অনর্থের মূল'। |
| অর্থ যার মামলা/শক্তি তার | অর্থ সব যায়গায় আধিপত্য বিস্তার করে। |
| অর্থই অনর্থের মূল | অর্থের কারণে, অর্থের জন্য এবং অর্থদ্বারা যত গণ্ডগোল হাঙ্গামার সৃষ্টি হয়; |
| অর্থতুরাণাং ন গুরুঃ ন বন্ধুঃ | অর্থলোলুপ ব্যক্তির গুরু বা বন্ধু কেউ নেই। |
| অর্থনাশং মনস্তাপং গৃহে দুশ্চরিতানি চ, বঞ্চনঞ্চাপমানঞ্চ মতিমান্ ন প্রকাশয়েৎ | ধনক্ষয়, মনঃকষ্ট, ঘরের দুরাচার, বঞ্চনা ও অপমানের কথা প্রাজ্ঞ অন্যের কাছে ব্যক্ত করে না। |
| অর্থশালীর কাছে আইন আকাশের মত, অর্থহীনের কাছে আইন মাকড়সার জালের মত | বড়লোক আইনে জালে জড়ায় না; গরিবলোক আইনের জালে আষ্টেপৃষ্ঠে জড়িয়ে যায়। |
| অর্থস্য পুরুষো দাসঃ, দাসস্ত্বর্থো ন কস্যচিৎ | অর্থ কারো দাস নয় বরং পুরুষই অর্থের দাস। |
| অর্থে যে সমস্যার সমাধান হয় সেটা সমস্যা নয়, পণ্যমুল্য | সমস্যার কেনাবেচা হয় না। |
| অর্থেন সর্বে বশাঃ | অর্থদ্বারা সকলকেই বশ করা যায়। |
| অর্থের অপ্রতুলতার জন্য সবাই অভিযোগ করে, বুদ্ধির অপ্রতুলতার জন্য কেউ অভিযোগ করে না | সবাই ভাবে সে বেশি বুদ্ধি ধরে; সুতরাং অভিযোগ জানানোর কোন প্রশ্নই নেই। |
| অর্ধসত্য মিথ্যা অপেক্ষা ভয়ঙ্কর | আলো-আঁধারে ধাঁধা বেশি হয়। |
| অর্ধেক বললে গাধাও বোঝে, সব বললে কে না বোঝে? | সবাই বুঝনদার; কিছু বোঝে না- এমন কেউ নেই। |
| অর্ধো ঘটো ঘোষোমুপৈতি নুনম | কলস আধা-পূর্ণ হলেই শব্দ করে; অল্পবিদ্যানেরা বেশি বিদ্যার জাহির করে; সমতুল্য- 'উনা কলসীর দুনা শব্দ'। |
| অলকার তিলক সার | অলকা-তিলকা বৃথাই গেল কাজে এলো না। |
| অলক্ষ্মীর দ্বিগুণ ক্ষুধা | অলক্ষ্মীর একটাই কাজ- পড়েপড়ে শুধু খাওয়া; অন্নহীনের খিদে প্রবল হয়। |
| অলক্ষ্মীর নিদ্রা বেশি কাঙালের ক্ষুধা বেশি | অলক্ষ্মীরা শুধু পড়ে পড়ে ঘুমায়; কাঙাল শুধু খাই খাই করে। |
| অলভ্যের বাণিজ্যে কচকচিই সার | যে কাজে লাভ নেই সেখানে ঝগড়া বিবাদ লেগেই থাকে । |
| অলমতিবিস্তরেণ | আর বেশি বলার বা লেখার কিছু নেই; বাহুল্যে প্রয়োজন নেই; পাঠান্তর- 'অলম অতি বিস্তরেণ'। |
| অলমিতিবিস্তরেণ | অধিক কি লিখিব; এখানেই লেখা শেষ করছি; পাঠান্তর- 'অলম ইতি বিস্তরেণ'। |
| অলস ভেড়া ভাবে তার পশম বড় ভারী | অলস একটু ভারও বইতে নারাজ; অলসের ফিরে শুতেও কষ্ট হয়। |
| অলস মস্তিষ্ক শয়তানের বাসা | কিছু করার না থাকলে অকাজ করার চিন্তা সবসময় মাথায় ঘুরঘুর করে, যত উদ্ভটরকমের চিন্তা মাথায় ঘুরপাক খায়; বিরুদ্ধ উক্তি- 'অলসতা মনে জং ধরায়'। |
| অলসতা দারিদ্র ডেকে আনে | কাজ না করায় অন্ন জোটে না; কষ্ট ছাড়া কেষ্ট নাই। |
| অলসতা মনে জং ধরায় | চিন্তাভাবনা করার ইচ্ছা মনে জাগে না। |
| অলসস্য কুতো বিদ্যা, অবিদ্যাস্য কুতো ধনম্‌, অধনস্য কুতো মিত্রম্‌, অমিত্রস্য কুতো সুখম্‌ | অলসের বিদ্যা কোথায়; অবিদ্যার ধন কোথায়; নির্ধনের বান্ধব কোথায় এবং নির্বান্ধবের সুখ কোথায়? |
| অলসব্যক্তি বাকপটুতায় নিরলস | অলসব্যক্তি বকে বেশি। |
| অলসের অন্ন জোটে না | অলসের ভাগ্য অলসের মতই শুয়ে থাকে। |
| অলসের অলব্ধ-লাভ হয় না | অলসের প্রাপ্তি শূন্য |
| অল্প আগুনে গা গরম হয়; বেশি আগুনে ঘর পোড়ে | সব বিষয়ে মাত্রাজ্ঞান থাকা দরকার; সম্পর্কীত প্রবাদ- ভাল নয় অতিশয়'; 'সর্বম অত্যন্তম গর্হিতম্‌'; পাঠান্তর- 'অল্প আগুনে শীত হরে, বেশি আগুন পুড়িয়ে মারে'। |
| অল্পকথাতেই জ্ঞানীরা বোঝে | জ্ঞানীরা সারসংক্ষেপ পছন্দ করে। |
| অল্প খেলে বেশি খাবে, বেশি খেলে অল্প খাবে | অল্প খেলে আয়ু বেশি দিন হয় ফলে বেশি দিন ধরে খাওয়া যায়। |
| অল্পগর্জনে অতিবৃষ্টি/ভারীবর্ষণ | কাজের লোকেরা কম কথা বলে; বাজে লোকের বেশি কথা বলে। |
| অল্পজলে সফরি ফরফরায়তে | অল্পবিদ্যার অধিকারীরাই বেশি বিদ্যা জাহির করে; অল্পজ্ঞানীরা অহঙ্কারী হয়। |
| অল্পজলে পুঁটিমাছ ফরফর করে; অগাধজলে কাৎলামাছ নিঃশব্দে সরে | অল্পজ্ঞানীদের অহঙ্কার বেশি হয় এবং সেই অহঙ্কারে কথাবার্তায় জাহির করে; জ্ঞানীরা নিঃশব্দে কাজ সারে। |
| অল্পজলের মাছ১ | অসারব্যক্তি |
| অল্পজলের মাছ২ | চঞ্চলপ্রকৃতির লোক |
| অল্পবিদ্যা ভয়ঙ্করী | সামান্য বিদ্যা খুব ক্ষতিকর কারণ এতে অহংকার জন্মে অথচ প্রকৃত পাণ্ডিত্য লাভ হয় না; অল্প লেখাপড়া জানা ব্যক্তিরা অতিদর্প দেখায়; এরা যেখানেই হাত দেয় সেখানেই অনর্থ বাঁধায়। |
| অল্পবৃষ্টিতে কাদা বেশিবৃষ্টিতে সাদা১ | অল্পজ্ঞানীর ভাবনাচিন্তা অসচ্ছ হয়; জ্ঞানীপুরুষের ভাবনাচিন্তা সচ্ছ হয়। |
| অল্পবৃষ্টিতে কাদা বেশিবৃষ্টিতে সাদা২ | অল্পকান্নায় শোক বৃদ্ধি পায়, কিন্তু টানাকান্নায় শোকের অনেকটা লাঘব হয়। |
| অল্পশোকে কাতর অধিকশোকে পাথর | অল্পশোকে মানুষ হা-হুতাশ করে, কিন্তু বেশি শোকে শোক প্রকাশের পথ না পেয়ে দুঃখী মূক, নিথর বা নিঃসাড় হয়ে যায়। |
| অশক্তস্তস্করঃ সাধুঃ কুরূপা চ পতিব্রতা | চুরি করতে অক্ষম হলে চোর সাধু হয়; নারী কুরূপা হলে পতিব্রতা হয়; এককথায় নাচারে পড়ে লোক সৎপথে যায়; সমতুল্য- 'কারে পড়ে আল্লার নাম'; 'কারে পড়ে গঙ্গাস্নান'; 'ঠেলায় পড়ে ঢেলায় প্রণাম' ইত্যাদি। |
| অশুভস্য কালহরনম | অশুভ কাজে কালক্ষেপণ কর্তব্য। |
| অশ্ন তে স হি কল্যাণং ব্যসনে যো ন মুহ্যতি | যে ব্যক্তি বিপদে মুহ্যমান হয় না সে শ্রেয় প্রাপ্ত হয়। |
| অশ্বডিম্ব | অসম্ভব ব্যাপার, যা হয় না; সমতুল্য- আঁটকুড়ের ব্যাটা, আকাশকুসুম, এঁড়ে গরুর দুধ, কাঁঠালের আমসস্ত্ব, ঘোড়ার ডিম, পশ্চিমে সূর্যোদয়, ভস্মকীট, সোনার পাথরবাটি, সোনার হরিণ; সাপের পাঁচ-পা ইত্যাদি |
| অশ্বতরী (গাধী) গর্ভ ধরে আপন মরণে | ধারণা করা হয় যে গর্ভবতী অশ্বতরী সন্তানপ্রসবের সময় যন্ত্রণায় মৃত্যুমুখে পতিত হয়; এ যেন ইচ্ছা করে বিপজ্জনক কাজে অগ্রসর হওয়া; বিপজ্জনক কাজে অগ্রসর হলে বিপর্যয় অবশ্যম্ভাবী। |
| অশ্বত্থামা হত ইতি গজ | অসত্যকে কৌশলে সত্যরূপে প্রকাশ করা; সত্যের আড়ালে মিথ্যা কথন; সব কথা না বলে কিছু কথা গোপন করা; মহাভারতে যুধিষ্ঠিরের একবারমাত্র মিথ্যাভাষণের উল্লেখ আছে। |
| অশ্বত্থের ছায়াই ছায়া, মায়ের মায়াই মায়া | অশ্বত্থগাছ বিরাট ও বিশাল; তার ছায়া সুশীতল; আশ্রয় নিতে হলে অশ্বত্থগাছে মত মহতের কাছে নিতে হয়; মায়ের স্নেহ ও মমতারও কোন তুলনা হয় না; আসলের কাছেই আসল জিনিস পাওয়া যায়। |
| অসংভাব্যং ন বক্তব্যং প্রত্যক্ষমপি দৃশ্যতে | অসম্ভব ঘটনা স্বচক্ষে ঘটতে দেখলেও বলা উচিত নয়। |
| অসৎ আনন্দের চেয়ে পবিত্র বেদনা অনেক ভালো | কোন মন্দই ভালো নয়। |
| অসৎ কাজের অসৎ পরিণতি হয় | অশুভকাজের ফল শুভ হয় না; সমতুল্য- 'যেমন কর্ম তেমন ফল'; পাঠান্তর- 'অসৎকাজের বিপরীতফল'। |
| অসৎপথের আয় অসৎপথেই যায় | অসৎপথের আয়ের সঠিক ভোগ হয় না; সমতুল্য- 'উৎপাতের আয় চিৎপাতে যায়'; 'পাপের ধন প্রায়শ্চিত্তে যায়' ইত্যাদি। |
| অসৎ সঙ্গ থেকে নিঃসঙ্গতা ভাল | দুর্জনের সংসর্গ কাম্য নয়; সমতুল্য- 'দুষ্ট গরু থেকে শূন্য গোয়াল ভাল'; বিরুদ্ধ প্রবাদ- 'নেই-মামার চেয়ে কানামামা ভালো'। |
| অসৎ সঙ্গে সর্বনাশ; সৎসঙ্গে স্বর্গবাস | সঙ্গদোষে মানুষ নষ্ট হয়; সঙ্গগুণে সম্মান বৃদ্ধি পায়। |
| অসতী নারী, ফুটো হাঁড়ি ও ভগ্নপ্রায় বাড়ী পরিত্যজ্য | তিনই বিপদ ডেকে আনতে পারে। |
| অসতো মা সদ্গময় তমসো মা জ্যোতির্গময় মৃত্যোর্মা অমৃতং গময় | আমাকে নিয়ে চলো অসত্য থেকে সত্যে, অন্ধকার থেকে আলোকে, মৃত্যু থেকে অমৃতে। |
| অসত্য ও ছলনার মাধ্যমে লাভবান হওয়া থেকে সত্য ও সঠিক পথে থেকে ক্ষতিগ্রস্ত হওয়া ভাল | অসৎপথে লাভবান হওয়া ন্যায়ের পথ নয়। |
| অসন্তুষ্টা দ্বিজা নষ্টা | দ্বিজ অসন্তুষ্ট হলে বিনষ্ট হয়। |
| অসময়ের দিনগুলি দীর্ঘতর হয় | অসময়ের দিনগুলি কাটতেই চায় না। |
| অসময়ের বন্ধুই প্রকৃত বন্ধু | প্রয়োজন বন্ধুত্ব বিচারের কষ্টিপাথর; প্রয়োজন না হওয়া পর্যন্ত বন্ধু চেনা যায় না। |
| অসময়ে সকলি সই, শোনরে দুঃখ তোরে কই | দুর্ভাগ্যের সব ফের গা-সহা হয়ে গেছে। |
| অসম্ভব কোন কাজ বলা সহজ করা কঠিন | বিড়ালের গলায় ঘণ্টা বাঁধা বলা সহজ, করা কঠিন। |
| অসম্ভবের পিছনে ছোটো না | যা হয় না তা পাওয়ার চেষ্ঠা করা বৃথা। |
| অসম্মানীয় ব্যক্তি অপরকে অসম্মান করে | যার সম্মানবোধ নেই সে কাউকে সম্মান করতে জানে না |
| অসহ্যং জ্ঞাতিদুর্ব্বাক্যং মেঘান্তরিত রৌদ্রবৎ | জ্ঞাতিজনের দুর্বাক্য মেঘমুক্ত আকাশের রৌদ্রতাপের মতই অসহ্য। |
| অসাধারণ জ্ঞানীরা অবোধ বলে প্রতিভাত হয় | অতিজ্ঞানীদের কাণ্ডজ্ঞান কম হয়; ধরণধারণ একটু বিপরীত হয়। |
| অসারে খলু সংসারে সারমেতচ্চতুষ্টয়ম। কাশ্যাংবাসঃ সতাং সঙ্গো গঙ্গাম্ভ শিবপূজনম।। | অসার এই সংসারে মাত্র চারটি সার বস্তু আছে, যথা- কাশীবাস, সাধুজনের সঙ্গলাভ, গঙ্গাজল ও শিবপূজা। |
| অসারে খলু সংসারে সারং শ্বশুরমন্দিরম্‌ | অসার সংসারে সার শ্বশুরের ঘর; কৌতুকে- জামাই আদরের কথা বলা হয়েছে। |
| অসারে জলসার১ | সার না থাকলে জলই সারের কাজ করে। |
| অসারে জলসার২ | যখন আর কোন আশা নেই তখন কোন উপায় অবলম্বন করে কার্যসিদ্ধি করার চেষ্টা। |
| অসারের তর্জন গর্জন সার১ | গুণহীন অক্ষম ব্যক্তিরা বৃথা আস্ফালন করে; 'গুণহীনের গুণহীন নয়' প্রমাণের বৃথা চেষ্টা; |
| অসারের তর্জন গর্জন সার২ | ক্ষমতাহীন ব্যক্তি সাধারণতঃ আস্ফালন বেশী করে; আসলে অনেক ক্ষমতা ধরে বোঝানোর ব্যর্থ প্রয়াস; সমতুল্য- 'ফাঁকা কলসি বাজে বেশি','ফোঁপরা ঢেঁকির চোপর বেশি' ইত্যাদি। |
| অসি থেকে মসী বড় | পেশীর জোর থেকে বুদ্ধির জোর বেশি; বিরুদ্ধ প্রবাদ- 'কথার চেয়ে কাজের গলার জোর বেশি'। |
| অসৈরণ সইতে নারি | অসহ্য ব্যাপার সহ্য হয় না। |
| অস্তি নাস্তি না জানন্তি দেহি দেহি পুনঃপুনঃ | আছে কি নেই ভাবে না, কেবল বলে দাও দাও; প্রবাদটি অতিথি শিশু ও স্ত্রীর ক্ষেত্রে প্রযোজ্য। |
| অস্থানে তুলসী অপাত্রে রূপসী | উৎকৃষ্ট বিষয়ের অপব্যবহার; অপবিত্র জায়গায় তুলসীগাছ মানানসই নয়; তেমনি কোন সুন্দরী নারীর অযোগ্য/অসুন্দর বরের সাথে বিয়ে হলে তা মানানসই হয় না; সমতুল্য- 'বানরের গলায় মুক্তোর মালা'। |
| অস্থির চিত্ত প্রতিষ্ঠা পায় না | অশান্ত মনে কার্যসিদ্ধি হয় না। |
| অস্থির পতঙ্গ আগুনে পোড়ে | অস্থিরচিত্তের প্রতিষ্ঠা নেই; অস্থির মন নানাদিক থেকে বিপদে পড়ে; পাঠান্তর- 'অস্থির পোকা জালে পড়ে'; 'অস্থির বাঘ জালে পড়ে'। |
| অস্থির মধ্যে যা পুষ্ট তা মাংস ভেদ করে বাইরে আসে না | সযত্নে লালিত বিষয় নষ্ট হয় না। |
| অহংকারীরা অল্পজ্ঞানী হয় | অল্পজ্ঞানীরা বিনয় কি বস্তু জানে না। |
| অহংকারে গদগদ, মাটিতে পড়ে না পদ | অহংকারীরা সাধারণ মানুষকে মানুষ বলে গ্রাহ্য করে না। |
| অহংকার পতনের মূল | অহঙ্কারে পতন অনিবার্য; পাঠান্তর- 'অহঙ্কার পতন ডেকে আনে'; 'অহঙ্কারে ছারখার'। |
| অহংকারে পথ দেখতে পায় না | অহংকারীর বিচারশক্তি থাকে না; গর্বী মানুষ মাথা উঁচু করে হাঁটে; নীচের দিকে পথ চেয়ে চলে না; ফলে সে পথ দেখতে পায় না। |
| অহন্যহনি ভূতানি গচ্ছন্তি যমমন্দিরম, শেষা স্থিরত্বমিচ্ছন্তি কিমাশ্চর্যমতঃপরম | প্রতিদিন মানুষ যমালয়ে যাচ্ছে দেখেও অবশিষ্টরা ভাবে তাদের মৃত্যু হবে না; এর থেকে আশ্চর্যের আর কি হতে পারে? |
| অহিংসা পরমো ধর্মঃ | দয়াই শ্রেষ্ঠ ধর্ম; কারো হিংসা না করা বা অনিষ্ট না করাই শ্রেষ্ঠ ধর্ম। |
| অহিতে বিপরীত | খারাপ হতে গিয়ে ভাল হয়ে যাওয়া; দুর্ভাগ্য অনেক স্থলে সৌভাগ্যের কারণ হয; সমতুল্য- 'শাপে বর'; বিপরীত উক্তি- 'হিতে বিপরীত'। |